<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-比</title><script src="../Styles/main.js" type="text/javascript"></script></head><body><div id="text">
<h2><span class="section" id="title-1"><span data-head-description="" data-head-level="h2" data-head-title="比">比</span></span></h2>
<p class="em"><a class="gg-link" href="#p0" onclick="return changeColor(this);"></a>
<span class="section" id="title-2"><span data-head-description="" data-head-level="h3" data-head-title="序卦">序卦</span></span>曰：「衆必有所比，故受之以比。比者，比也。」<span class="jiazhu">崔憬曰：「方以類聚，物以羣分」，人衆，則羣類必有所比矣。上比相阿黨，下比相和親也，相黨則相親，故言「比者，比也」。</span>
<span class="jiazhu"><span class="yinwen">疏</span>「方以類聚，物以羣分」，繫上文。九家彼注方以類聚「謂姤卦陽爻，聚于午也」，物以羣分「謂復卦陰爻，羣于子也」。坤爲衆，比以一陽居五，而羣陰有所比附，故云「人衆，則羣類必有所比矣」。「上比」云者，「比者」之「比」也。論語「君子周而不比」，鄭注「忠信爲周，阿黨爲比」，故云「上比相阿黨」。「下比」云者，「比也」之「比」也。春官筮人「六曰巫比」，鄭注「比謂筮與民和比也」，夏官形方氏「大國比小國」，注云「比猶親也」，故云「下比相和親」。惟其相黨，是以相親，故曰「比者，比也」。</span>
</p>
<p class="em"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="" data-head-level="h3" data-head-title="卦辭"></span></span>
䷇<span class="jiazhu">坤下坎上</span>比。吉。<span class="jiazhu">虞翻曰：師二上之五，得位，衆陰順從，比而輔之，故吉。與大有旁通。子夏傳曰：地得水而柔，水得土而流，比之象也。夫凶者，生乎乖爭，今既親比，故云「比吉」也。</span>
<span class="jiazhu"><span class="yinwen">疏</span>虞注：師二失位，上居九五爲「得位」。坤陰爲「衆」爲「順」，彖傳曰「下順從也」，故云「衆陰順從」也。又曰「比，輔也」，故云「比而輔之」。以五陰比一陽爲比，以五陰順一陽，故吉也。比伏大有，故「與大有旁通」。子夏傳：地本柔也，得水而始柔，不得水則失之燥矣。水本流也，得地而始流，不得地則无所附矣。地本親下，「水曰潤下」，故云「比之象也」。乖爭則凶，親比則吉，故曰「比吉」也。</span>
原筮元永貞，无咎。不寧方來，後夫凶。<span class="jiazhu">干寶曰：比者，坤之歸魂也，亦世于七月，而息來在巳，去陰居陽，承乾之命，義與師同也。原，卜也，周禮三卜，一曰「原兆」。坤德變化，反歸其所，四方既同，萬國既親，故曰「比吉」。考之蓍龜，以謀王業，「大相東土，卜惟洛食」，遂乃「定鼎郟鄏，卜世三十，卜年七百」，德善長于兆民，戩禄永于被業，故曰「原筮元永貞」。逆取順守，居安如危，故曰「无咎」。天下歸德，不唯一方，故曰「不寧方來」。後服之夫，違天失人，必災其身，故曰「後夫凶」也。</span>
<span class="jiazhu"><span class="yinwen">疏</span>坤變至五，遊魂于四<span class="jiaozhusup">潘校：「四」，原本作「二」，據京氏八宫「遊魂于四」正。
	</span>，歸魂于三成比，故云「坤之歸魂也」。坤宫泰世在三，比歸魂亦世在三，三世卦陰主七月，三陰在申也，故云「亦世于七月」。「而息來在巳」者，比于消息爲四月卦。申爲陰，巳爲陽，故云「去陰居陽，承乾之命」。乾用事四月，師亦四月，故云「義與師同也」。周禮太卜「掌三兆之灋，一曰玉兆、二曰瓦兆、三曰原兆」，「原」訓爲「卜」，舉「原兆」以該「玉兆」「瓦兆」也。由坤至比，八變而反歸其所，坤爲方，故云「四方既同」，又爲國，故云「萬國既親」。同而且親，故曰「比吉」也。書洪範曰「謀及卜筮，龜從筮從」，故云「考之蓍龜，以謀王業」。洛誥曰「大相東土。我乃卜澗水東，瀍水西，惟洛食。我又卜瀍水東，亦惟洛食」，故云「大相東土，卜<span class="jiaozhusup">潘校：「亦」當爲「卜」，原本作「亦」，據陳校本正。
	</span>惟洛食」。「定鼎郟鄏，卜世三十，卜年七百」，宣三年左傳文。引三書者，釋「原筮」也，「德善長于兆民」者，釋「元」也，「戩禄永于被業」，釋「永貞」也，故曰「原筮元永貞」。「逆取順守」者，周以征誅取天下，而以忠厚守之也，「居安如危」者，安不忘危，所以長守貴也，故曰「无咎」。武成曰「大賚于四海，而萬姓悦服」，是「天下歸德，不唯一方」也，故曰「不寧方來」。史記衞世家「武王既已克殷，以殷餘民封紂子武庚禄父，乃令其弟管叔蔡叔傅相武庚，以和其民。管叔蔡叔乃與武庚作亂。周公以成王命，興師伐殷，殺武庚管叔，放蔡叔」，是「後服之夫，違天失人，必災其身」也，故曰「後夫凶」。愚案：爾雅釋言「原，再也」。互艮爲手，師震爲草，以手持草，有「筮」象焉。蒙之「初筮」謂初，比之再「筮」謂二，謂二者，師二之五成比也。五陽乾元，故曰「元」。全體坤，坤「利永貞」，故曰「永」。五得正，故曰「貞」。萃九五亦曰「元永貞」，以萃與比同體，而四未變也，虞彼注云「四變之正，則五體皆正，故元永貞，與比彖同義也」。貞，故「无咎」。五，比之主也，坎勞卦，故「不寧」，坤爲「方」，故「方來」，猶詩所謂「幹不庭方」也。以一陽動于上，而坤陰在下應之，故曰「不寧方來」，來則比矣。五陽爲「夫」，上在五後爲「後夫」。坤方咸來，而上處艮背，又无正應，是不比者也，故不吉而凶。</span>
</p>
<p class="em"><a class="gg-link" href="#p2" onclick="return changeColor(this);"></a>
<span class="section" id="title-4"><span data-head-description="" data-head-level="h3" data-head-title="彖辭">彖曰</span></span>：「比，吉也。比，輔也，下順從也。<span class="jiazhu">崔憬曰：下比于上，是下順也。</span>
<span class="jiazhu"><span class="yinwen">疏</span>「比，吉也」，人相親比則吉也。釋詁「比，俌也」，郭注「俌猶輔」，僖五年左傳「輔車相依」，故曰「比，輔也」。坤爲「順」，坤在下而比于上，是下順從于上也。詩大雅「王此大邦，克順克比」，是其義也。</span>
原筮元永貞无咎，以剛中也。<span class="jiazhu">蜀才曰：此本師卦也。案：六五降二，九二升五，剛往得中，爲比之主，故能原究筮道，以求長正而无咎矣。</span>
<span class="jiazhu"><span class="yinwen">疏</span>比五自師來，故云「此本師卦也」。師五降二，二升居五，是剛往于上，而得中且得正，爲比之主，所以「原筮元永貞而无咎」也。「原」作「原究」，又一義也。</span>
不寧方來，上下應也。<span class="jiazhu">虞翻曰：水性流動，故「不寧」，坤陰爲方，上下應之，故「方來」也。</span>
<span class="jiazhu"><span class="yinwen">疏</span>坎爲水，勞卦也，故「水性流動」。「不寧」者，陰初從陽，當惕厲以待其定也。「坤陰爲方」者，九家説卦「坤爲方」是也。「上下應之」者，師二升五時，三四在上，初在下，四陰皆應，故「上下應也」。「故方來」者，四方來同是也。</span>
後夫凶，<span class="jiazhu">虞翻曰：「後」謂上，「夫」謂五也。坎爲「後」，艮爲背，上位在背後，无應乘陽，故「後夫凶」也。</span>
<span class="jiazhu"><span class="yinwen">疏</span>上居終，故「後謂上」。五體陽，故「夫謂五也」。曲禮「前朱雀而後玄武」，玄武者，北方七宿，即渾天賦所謂「北宫則靈龜潛匿」是也。坎位正北，故「爲後」。五互艮，故「爲背」。上居艮背之後，内无正應，下乘五陽，近不相比，故「後夫凶」也。</span>
其道窮也。」<span class="jiazhu">荀爽曰：「後夫」謂上六。逆禮乘陽，不比聖王，其義當誅，故其道窮凶也。</span>
<span class="jiazhu"><span class="yinwen">疏</span>「後夫謂上六」者，謂六在五後也。「逆禮乘陽」者，在上逆乘五剛也。「不比聖王」者，不與下四陰順從于五也。「其義當誅」者，魯語「仲尼曰『昔禹致羣神于會稽之山，防風氏後至，禹殺而戮之』」，夏官大司馬「建太常比軍衆，誅後至者」是也。「故其道窮凶也」者，三爲「匪人」，无正應也。</span>
</p>
<p class="em"><a class="gg-link" href="#p3" onclick="return changeColor(this);"></a>
<span class="section" id="title-5"><span data-head-description="" data-head-level="h3" data-head-title="象辭">象曰</span></span>：「地上有水，比。<span class="jiazhu">何晏曰：水性潤下，今在地上，更相浸潤，比之義也。</span>
<span class="jiazhu"><span class="yinwen">疏</span>洪範「水曰潤下」，水有順下之性，今行于地上，漸相浸潤，雨以潤之，即坤以藏之，比之象也。</span>
先王以建萬國，親諸侯。」<span class="jiazhu">虞翻曰：「先王」謂五。初陽已復，震爲「建」、爲「諸侯」，坤爲「萬國」、爲腹，坎爲心，腹心親比，故「以建萬國，親諸侯」。詩曰「公侯腹心」，是其義也。</span>
<span class="jiazhu"><span class="yinwen">疏</span>五爲天子，乾滅坤中，故曰「先王」。比之一陽自復來，故云「初陽已復」。初剛難拔，故云「震爲建」。震長子主器，故「爲諸侯」。地有九州，故「坤爲萬國」。説卦謂「坤爲腹」，「坎爲心」。心在上，腹在下，是腹心親比之象。故曰「先王以建萬國，親諸侯」。「公侯腹心」，詩周南文，合坎心坤腹之義，故引以明諸侯親比之意。案：比于消息爲四月，九卿值月之卦，内爲卿，即外爲侯也。建國親侯在四月者，明堂月令曰「立夏之日，天子親帥三公、九卿、大夫，以迎夏于南郊。還反，賞封諸侯」，白虎通曰「封諸侯以夏何？陽氣盛養，故封諸侯，盛養賢也」，襄二十六年左傳曰「賞以春夏」，是慶賞封建皆在于夏。故建國親侯，有取于比也。</span>
</p>
<p class="em"><a class="gg-link" href="#p4" onclick="return changeColor(this);"></a>
<span class="section" id="title-6"><span data-head-description="" data-head-level="h3" data-head-title="初六爻辭">初六</span></span>。有孚比之，无咎。<span class="jiazhu">虞翻曰：「孚」謂五。初失位，變來得正，故无咎也。荀爽曰：初在應外，以喻殊俗。聖王之信，光被四表，絶域殊俗，皆來親比，故无咎也。</span>
<span class="jiazhu"><span class="yinwen">疏</span>虞注：「孚謂五」者，坎爲「孚」也。「初失位」者，陰居陽也。比與大有旁通，消息之卦，五下初息大有，故云「變來得正」。得正，故无咎也。荀注：二與五爲正應，故曰「比之自内」。初在二下，故云「初在應外」。初遠于五，故「以喻殊俗」也。「光被四表」，書堯典文，禮聘義曰「孚尹旁達，信也」，故云「聖王之信，光被四表」也。中庸曰「凡有血氣者，莫不尊親」，故云「絶域殊俗，皆來親比」也。在比之初，信以相與，故无咎也。</span>
有孚盈缶，終來有它，吉。<span class="jiazhu">虞翻曰：坤器爲「缶」，坎水流坤，初動成屯。「屯者盈也」，故「盈缶」。終變得正，故「終來有它吉」，在内稱「來」也。</span>
<span class="jiazhu"><span class="yinwen">疏</span>繫上曰「形乃謂之器」，又曰「形而下者謂之器」，皆謂坤在地成形也，故知坤爲器。考工記「範土以爲器」，坤爲土，缶，土器也，且坤腹有容，其象爲缶，故云「坤器爲缶」。坎水在上，流于坤土，初動成陽，其體爲屯，序卦曰「屯者，盈也」，故曰「盈缶」。變陽得正，故「終來有它吉」。自外來内，故云「在内稱來也」。比卦五陰，皆以比五爲吉凶，獨初則五來比之，變正爲「前禽」，故「有它吉」。</span>
</p>
<p class="em"><a class="gg-link" href="#p5" onclick="return changeColor(this);"></a>
<span class="section" id="title-7"><span data-head-description="" data-head-level="h4" data-head-title="初六象辭">象曰</span></span>：「比之初六，有它吉也。」<span class="jiazhu">荀爽曰：缶者應内，以喻中國。孚既盈滿中國，終來及初，非應，故曰「它」也。象云「有它吉」者，謂信及非應，然後吉也。</span>
<span class="jiazhu"><span class="yinwen">疏</span>「應内」謂二，「比之自内」也。坤土爲國，「缶」爲土器，故「以喻中國」也。九五之信，既已及二，盈滿中國，初六在二外，不與五應，而五之誠信，足以及乎殊俗，故云「終來及初」。莊廿七年穀梁傳「來者，接内也」，五來初，故稱「終來」。初正應四而遠應五，故云「非應」，子夏傳「非應稱它」是也。後漢書魯恭傳「和帝初立，議遣車騎將軍竇憲擊匈奴。恭上疏諫曰『人道乂于下，則陰陽和于上，祥風時雨，覆被遠方，夷狄重譯而至矣。易曰「有乎盈缶，終來有它，吉」，言甘雨滿我之缶，誠來有它而吉矣』」，故云「信及非應，然後吉也」。</span>
</p>
<p class="em"><a class="gg-link" href="#p6" onclick="return changeColor(this);"></a>
<span class="section" id="title-8"><span data-head-description="" data-head-level="h3" data-head-title="六二爻辭">六二</span></span>。比之自内，貞吉。<span class="jiazhu">干寶曰：二在坤中，坤，國之象也，得位應五而體寬大，君樂民人自得之象也，故曰「比之自内，貞吉」矣。</span>
<span class="jiazhu"><span class="yinwen">疏</span>二在坤中，「内」也。坤爲地，故云「國之象也」。陰得位，正應五。坤二納乙巳，巳主西方，翼奉傳曰「西方之情喜也，喜行寬大」，故云「而體寬大」。坤爲民，位在中，中和化應，故「民人自得」。雜卦曰「比樂」，是比有樂象，故「君樂民人自得之象也」。自二應五，故「比之自内」，得正，故「貞吉」也。</span>
</p>
<p class="em"><a class="gg-link" href="#p7" onclick="return changeColor(this);"></a>
<span class="section" id="title-9"><span data-head-description="" data-head-level="h4" data-head-title="六二象辭">象曰</span></span>：「比之自内，不自失也。」<span class="jiazhu">崔憬曰：自内而比，不失己親也。</span>
<span class="jiazhu"><span class="yinwen">疏</span>自内而比于五，不失己可親之人也。論語曰「因不失其親，亦可宗也」，是其義也。又二比自内，得中得正，内不失己者也。坤身爲自，故曰「不自失也」。</span>
</p>
<p class="em"><a class="gg-link" href="#p8" onclick="return changeColor(this);"></a>
<span class="section" id="title-10"><span data-head-description="" data-head-level="h3" data-head-title="六三爻辭">六三</span></span>。比之匪人。<span class="jiazhu">虞翻曰：匪，非也。失位无應，三又多凶，體剥傷象，弑父弑君，故曰「匪人」。</span>
<span class="jiazhu"><span class="yinwen">疏</span>「匪」「非」古今字。三陰失位，上无正應。繫下曰「三多凶」，故云「三又多凶」。初至五體剥，剥者，傷也，故云「體剥傷象」也。此與否六三同義，故二卦皆曰「匪人」。虞彼注云「謂三比坤滅乾，以臣弑其君，以子弑其父，故云匪人」，與比同義也。</span>
</p>
<p class="em"><a class="gg-link" href="#p9" onclick="return changeColor(this);"></a>
<span class="section" id="title-11"><span data-head-description="" data-head-level="h4" data-head-title="六三象辭">象曰</span></span>：「比之匪人，不亦傷乎。」<span class="jiazhu">干寶曰：六三乙卯，坤之鬼吏，在比之家，有土<span class="jiaozhusup">潘校：「土」原本作「上」，據陳校本正。
	</span>之君也。周爲木德，卯爲木辰，同姓之國也。爻失其位，辰體陰賊，管蔡之象也。比建萬國，唯去此人，故曰「比之匪人」，不亦傷王政也。</span>
<span class="jiazhu"><span class="yinwen">疏</span>坤六三納乙卯，木干也。比者，坤宫歸魂卦，坤爲土，土以木爲官，木尅土，故云「坤之鬼吏」。此火珠林法也。鬼吏，故稱「匪人」。坤爲土，坤在比家，故爲「有土之君」。家語「周以木德王」，故云「周爲木德」。孟康云「木生于亥，盛于卯」，故云「卯爲木辰」。木德木辰，故云「同姓之國」。三陰失位，故云「爻失其位」。卯主東方，翼奉傳曰「東方之情怒也，怒行陰賊」，孟康云「木性<span class="jiaozhusup">潘校：「性」，原本作「氣」，據陳校本正。
	</span>受水氣而生，貫地而出<span class="jiaozhusup">潘校：「出」，原本作「生」，據陳校本正。
	</span>，以陰氣賊害土，故云陰賊」。木辰之體，爲坤陰賊，故云「管蔡之象也」。比建萬國，而有同姓匪人以傷王政，必去其人，然後无弑父弑君之憂矣，否則傷之者至矣，故曰「比之匪人，不亦傷乎」。</span>
</p>
<p class="em"><a class="gg-link" href="#p10" onclick="return changeColor(this);"></a>
<span class="section" id="title-12"><span data-head-description="" data-head-level="h3" data-head-title="六四爻辭">六四</span></span>。外比之，貞吉。<span class="jiazhu">虞翻曰：在外體，故稱「外」。得位比賢，故「貞吉」也。</span>
<span class="jiazhu"><span class="yinwen">疏</span>四在外體，故「稱外」。四應初而承乎五，舍初比五，故曰「外比」。陰得正位，外比五賢，故曰「貞吉」也。</span>
</p>
<p class="em"><a class="gg-link" href="#p11" onclick="return changeColor(this);"></a>
<span class="section" id="title-13"><span data-head-description="" data-head-level="h4" data-head-title="六四象辭">象曰</span></span>：「外比于賢，以從上也。」<span class="jiazhu">干寶曰：四爲三公，在比之家而得其位，上比聖主，下御列國，方伯之象也。能外親九服賢德之君，務宣上志，綏萬邦也，故曰「外比于賢，以從上也」。</span>
<span class="jiazhu"><span class="yinwen">疏</span>四爲三公，四近五也四在比家而得三公之位。上比聖主，謂乾五也。下御列國，謂坤三爻也。以三公而得正位，故爲「方伯之象」。能外親九服賢德之君，故曰「外比于賢」。宣上志，謂五坎爲「志」也。綏萬邦，謂坤土爲「邦」也。從五而得外比于賢，五在四上，故曰「以從上也」。愚案：干謂「外比」爲「親九服賢德之君」者，以「賢」不足以當五也。不知繫上曰「可大則賢人之德」，姚信彼注亦謂「乾五」，是乾五稱「賢」，正應經義。「外」即「上」也，「上」即五也，「外比于賢」，即「從上」也。</span>
</p>
<p class="em"><a class="gg-link" href="#p12" onclick="return changeColor(this);"></a>
<span class="section" id="title-14"><span data-head-description="" data-head-level="h3" data-head-title="九五爻辭">九五</span></span>。顯比。<span class="jiazhu">虞翻曰：五貴多功，得位正中，初三巳變體重明，故「顯比」。謂「顯諸仁」也。</span>
<span class="jiazhu"><span class="yinwen">疏</span>繫上曰「卑高以陳，貴賤位矣」，虞彼注云「乾高貴五」，繫下曰「五多功」，故云「五貴多功」。以陽居五，故云「得位正中」。初與三皆失位，當變而之正，成既濟定，有兩離象，故云「初三已變體重明」。説文「㬎」字下云「案微杪也。从日中視絲。古文以爲顯字」。卦自下升，微而之顯，「顯」从日，離爲日，日中視絲，案見微杪，故九五稱「顯比」。「顯諸仁」，繫上文，蓋震爲「仁」，五降初爲元善，三陰亦正其體爲離，故謂「顯諸仁」也。愚案：比通大有，五伏離明，故曰「顯比」。大有九五稱「威如」，謂伏乾也。比九五稱「顯比」，謂伏離也。</span>
王用三敺，失前禽。<span class="jiazhu">虞翻曰：坎五稱「王」，「三敺」謂敺下三陰，不及于初，故「失前禽」。謂初已變成震，震爲鹿、爲驚走，「鹿斯之奔」，則「失前禽」也。</span>
<span class="jiazhu"><span class="yinwen">疏</span>乾五交坤成坎，故「坎五稱王」。五自師二來，故「三敺謂敺下三陰」。五降初爲復，故敺「不及初」。「前禽」謂初，故「失前禽」。初變成震，鹿性驚，震驚，故「爲鹿」。震爲作足，故「爲驚走」。「鹿斯之奔」，詩小弁文。鹿奔，故「失前禽也」。案：伏離爲網罟，故以田獵爲喻。三敺者，中冬大閲之法。周禮大司馬「中冬教大閲，虞人萊所田之野爲三表，又五十步爲一表。田之日，司馬建旗于後表之中，乃陳車徒，鼓行鳴鐲，車徒皆行，及表乃止」爲一敺，「鼓進鳴鐲，車驟徒趨，及表乃止」爲二敺，「乃鼓，車馳徒走，及表乃止」爲三敺，意主教戰，不在獲禽。故師五曰「田有禽」，比五曰「失前禽」，喻舍逆而取順也。葢師主義，故利在「執」，比主仁，故吉在「失」。</span>
邑人不戒，吉。<span class="jiazhu">虞翻曰：坤爲「邑」，師震爲「人」。師時坤虚无君，使師二上居五中，故「不戒吉」也。</span>
<span class="jiazhu"><span class="yinwen">疏</span>坤上，故「爲邑」。比自師來，師震陽生稱「人」，故象傳虞注謂「邑人」爲「二」。二本師震，在坤中，故稱「邑人」。師時六五坤虚无君，今使師二上居五中，是衆陰所樂比者也。震爲言，震象不見，故不待告戒而自比之。不戒而孚者，是不言而信也，故吉。</span>
</p>
<p class="em"><a class="gg-link" href="#p13" onclick="return changeColor(this);"></a>
<span class="section" id="title-15"><span data-head-description="" data-head-level="h4" data-head-title="九五象辭">象曰</span></span>：「顯比之吉，位正中也。<span class="jiazhu">虞翻曰：謂離象明，正上中也。</span>
<span class="jiazhu"><span class="yinwen">疏</span>初三已變體重明，故「謂離明」。五在上，得位居中，故「正上中也」。</span>
舍逆取順，失前禽也。<span class="jiazhu">虞翻曰：背上六，故「舍逆」。據三陰，故「取順」。不及初，故「失前禽」。</span>
<span class="jiazhu"><span class="yinwen">疏</span>上在五後，互艮爲背，故稱「背」。上六逆乘五陽，故稱「逆」。五舍上應二，故曰「舍逆」。四三二皆順，承陽而五據之，故曰「取順」。初在應外，五不及初，故曰「失前禽也」。</span>
邑人不戒，上使中也。」<span class="jiazhu">虞翻曰：謂二，使師二上居五中。</span>
<span class="jiazhu"><span class="yinwen">疏</span>師震爲「邑人」，故云「謂二」。不戒而孚于五，居中得正，故云「使師二上居五中」也。</span>
</p>
<p class="em"><a class="gg-link" href="#p14" onclick="return changeColor(this);"></a>
<span class="section" id="title-16"><span data-head-description="" data-head-level="h3" data-head-title="上六">上六</span></span>。比之无首，凶。<span class="jiazhu">荀爽曰：陽欲「无首」，陰以「大終」，陰而「无首」，不以「大終」，故凶也。虞翻曰：首，始也。陰道无成而代有終，无首凶。</span>
<span class="jiazhu"><span class="yinwen">疏</span>荀注：「陽欲无首」者，乾「用九見羣龍无首吉」是也。「陰以大終」者，坤「用六永貞以大終」是也。今陰而无始，是「无首」也。「不以大終」，是不能大終陽事也。彖傳曰「後夫凶」，謂上六也，故凶。虞注：「首，始也」者，乾陽爲「首」，上以陰居艮背之上，是「无首」也。轉言「始」者，上亦欲比五，失之于始，故「後夫」，以无始，故无終也。「陰道无成而代有終」者，陰從陽乃有終也，无首則无終，故凶。</span>
</p>
<p class="em"><a class="gg-link" href="#p15" onclick="return changeColor(this);"></a>
<span class="section" id="title-17"><span data-head-description="" data-head-level="h4" data-head-title="上六象辭">象曰</span></span>：「比之无首，无所終也。」<span class="jiazhu">虞翻曰：迷失道，故「无所終也」。</span>
<span class="jiazhu"><span class="yinwen">疏</span>比自師來，師二至上體復，復上六曰「迷復」，上爲終。坤承乾而代終，以乾爲首故也。今迷失乾道，故「无首」，无首，則「无所終也」。</span>
</p>
</div></body></html>