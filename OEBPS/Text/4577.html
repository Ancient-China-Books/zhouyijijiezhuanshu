<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-損</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>損</h2></div>
<div class="fenduan">
<p class="em" id="p0"><a class="gg-link" href="#p0" onclick="return changeColor(this);"></a>序卦曰：「緩必有所失，故受之以損。」<span class="jiazhu">崔憬曰宥罪緩死，失之于僥倖，有損于政刑，故言「緩必有所失，故受之以損」者也。</span></p>
<span class="jiazhu"><span class="yinwen">疏</span>解象曰「君子以赦過宥罪」，故言「宥罪緩死。」緩則刑罰不中，故「失之于僥倖，有損于政刑」矣。左傳曰「需者事之賊」，故「緩必有所失」，而「受之以損」也。</span>
</div>
<div class="fenduan">
<p class="em" id="p1"><a class="gg-link" href="#p1" onclick="return changeColor(this);"></a>䷨<span class="jiazhu">兑下艮上</span>損。<span class="jiazhu">鄭玄曰：艮爲山，兑爲澤，互體坤，坤爲地。山在地上，澤在地下，澤以自損，增山之高也。猶諸侯損其國之富，以貢獻于天子，故謂之損矣。</span></p>
<span class="jiazhu"><span class="yinwen">疏</span>上山下澤，互體爲坤。「艮爲山，兑爲澤，坤爲地，」皆説卦文。山在澤上，澤愈深則山愈高，故曰「澤以自損，增山之高」。天子以土田封諸侯，諸侯以貢賦獻天子。損國富以益上，即九貢之法也。</span>
<p class="em" id="p2"><a class="gg-link" href="#p2" onclick="return changeColor(this);"></a>有孚，元吉无咎，可貞，利有攸往。<span class="jiazhu">虞翻曰：泰初之上，損下益上以據二陰，故「有孚，元吉无咎」。艮男居上，兑女在下，男女位正，故「可貞，利有攸往」矣。</span></p>
<span class="jiazhu"><span class="yinwen">疏</span>從三陽三陰之例，卦自泰來，故云「泰初之上」。損乾之下，以益坤上，下據二陰，體象中孚，故曰「有孚」。孚故吉，泰初乾元之上，故「元吉」。失位宜咎，元吉故「无咎」。繫曰「天地壹㚃，萬物化醇。男女搆精，萬物化生」。虞彼注云「艮男兑女，乾爲精。損反成益，萬物出震」。此言「男女位正」者，正明搆精化生所以「可貞」，非謂此爲貞也。「可貞」，謂二五也。二五失位，二當貞五則成益萬物化生，則上益三而亦正也。「利有攸往」謂三也，與上爻辭同義。損家損下，故二益五自二往，上益三則自三往。</span>
<p class="em" id="p3"><a class="gg-link" href="#p3" onclick="return changeColor(this);"></a>曷之用？二簋可用享。」<span class="jiazhu">崔憬曰：曷，何也。言其道上行，將何所用可用？二簋而享也。以喻損下益上，惟在乎心。何必竭于不足，而補有餘者也。</span></p>
<span class="jiazhu"><span class="yinwen">疏</span>「曷，何也」，説文文。言乾初行于坤上，其道將何所用也？可用二簋以享祀也。損益在心，不可益彼虧此。當損之時，雖二簋亦可用享。若竭不足而補有餘，則非善用其損者也。案：互體坤，坤爲用。二正五成益。爻位上爲宗廟，又艮爲門闕，有宗廟之象。坤鬼居之，有祖宗之象。互震爲長子主祭，坤形下爲器，艮手執之，享祭之象也。簋，盛黍稷器，圓曰簋，方曰簠。考工記「旊人爲簋」，則簋以瓦爲之。坤爲土，上之三成兩離，離火燒土而中虚，體乾爲圜，在祭器則簋也。「二簋」者，明堂位曰「周之八簋」，祭義曰「八簋之實」，鄭注「天子之祭八簋」。簋有八而稱二者，三禮圖「簠盛稻粱，簋盛黍稷」，「二簋」者，舉黍與稷也。旦震仰似盂，有簋象焉。震稼反生，有簋盛黍稷之象焉。又自初至五爲兼震，有二簋之象焉。謂益道成既濟定，耒耨之利，薦之宗廟。當泰之後，王者治定制禮也。又鄭謂木器而圓，簋象也。震爲木，故曰木器。二升五用二簋以享于上，上右五而益三，乃成既濟。今彖注「二簋應有時」謂春秋，「損剛益柔」謂冬夏。既濟既定，四時乃備。二簋之象，明當在上益三之後。</span>
</div>
<div class="fenduan">
<p class="em" id="p4"><a class="gg-link" href="#p4" onclick="return changeColor(this);"></a>彖曰：「損，損下益上，其道上行。<span class="jiazhu">蜀才曰：此本泰卦。案：坤之上六下處乾三，乾之九三上升坤六，損下益上者也。陽德上行，故曰「其道上行」也。</span></p>
<span class="jiazhu"><span class="yinwen">疏</span>卦自泰來，故云「此本泰卦」。外坤上六之乾三，内乾九三之坤六，故云「損下益上」。以九居上，故云「陽德上行」。乾爲道，震爲行，故「其道上行」也。此云三之上，虞云初之上，當從虞義。</span>
<p class="em" id="p5"><a class="gg-link" href="#p5" onclick="return changeColor(this);"></a>損而有孚，<span class="jiazhu">荀爽曰：謂損乾之三，居上孚二陰也。</span></p>
<span class="jiazhu"><span class="yinwen">疏</span>損乾之三，上居坤六。下孚二陰，故曰「有孚」。</span>
<p class="em" id="p6"><a class="gg-link" href="#p6" onclick="return changeColor(this);"></a>元吉无咎，<span class="jiazhu">荀爽曰：居上據陰，故「元吉无咎」。以未得位，嫌于咎也。</span></p>
<span class="jiazhu"><span class="yinwen">疏</span>以乾初元陽，上居于坤，下據二陰，故「元吉」。未得位，嫌于有咎。元吉，故「无咎」也。</span>
<p class="em" id="p7"><a class="gg-link" href="#p7" onclick="return changeColor(this);"></a>可貞，<span class="jiazhu">荀爽曰：少男在上，少女雖年尚幼，必當相承，故曰「可貞」。</span></p>
<span class="jiazhu"><span class="yinwen">疏</span>少男居少女之上，以女承男，故曰「可貞」。</span>
<p class="em" id="p8"><a class="gg-link" href="#p8" onclick="return changeColor(this);"></a>利有攸往。<span class="jiazhu">荀爽曰：謂陽利往居上。損者，損下益上，故利往居上。</span></p>
<span class="jiazhu"><span class="yinwen">疏</span>往，往居上。損下之陽，以益上陰，故「陽利往居上」也。</span>
<p class="em" id="p9"><a class="gg-link" href="#p9" onclick="return changeColor(this);"></a>曷之用？二簋可用享。<span class="jiazhu">荀爽曰：「二簋」謂上體二陰也。上爲宗廟。簋者，宗廟之器，故可享獻也。</span></p>
<span class="jiazhu"><span class="yinwen">疏</span>陰虚能受，故「二簋謂上體二陰也。」爻位上爲宗廟。簋者，宗廟之祭器，故「可用享」也。又王弼注「曷，辭也。曷之用，言何用豐爲也。二簋，質薄之器也。行損以信，雖二簋可用享」。</span>
<p class="em" id="p10"><a class="gg-link" href="#p10" onclick="return changeColor(this);"></a>二簋應有時，<span class="jiazhu">虞翻曰：「時」謂<span class="jiaozhusup">潘校：「謂」，原本作「爲」，據陳校本正。</span>春秋也。損二之五，震二月，益正月，春也。損七月，兑八月，秋也。謂「春秋祭祀，以時思之」。艮爲「時」，震爲「應」，故「應有時」也。</span></p>
<span class="jiazhu"><span class="yinwen">疏</span>「時謂春秋」者，謂春禘秋嘗也。損二之五成益内體震，震，四正卦，值春二月，益于消息爲正<span class="jiaozhusup">潘校：「正」，原本作「二」，據陳校本正。</span>月卦，故云「春也」。損于消息爲七月卦，内體兑，兑，四正卦，值秋八月，故云「秋也」。「春秋祭祀，以時思之」，孝經文。祭義曰「春禘秋嘗，霜露既降，君子履之，必有悽愴之心，春露既濡，君子履之，必有怵惕之心，如將見之」，此「以時思之」之事也。艮彖曰「動静不失其時」，故「爲時」。震巽「同聲相應」，故「爲應」。上之三成既濟，六爻有應，故「應有時」也。</span>
<p class="em" id="p11"><a class="gg-link" href="#p11" onclick="return changeColor(this);"></a>損剛益柔有時，<span class="jiazhu">虞翻曰：謂冬夏也。二五巳易成益，坤爲柔。謂損益上之三成既濟，坎冬離夏，故「損剛益柔有時」。</span></p>
<span class="jiazhu"><span class="yinwen">疏</span>「謂冬夏」者，體成既濟也。二五易位，體已成益，益互坤爲柔。損上九之剛，益六三之柔，體成既濟，坎北屬冬，離南屬夏，故「損剛益柔有時」也。</span>
<p class="em" id="p12"><a class="gg-link" href="#p12" onclick="return changeColor(this);"></a>損益盈虚，與時偕行。」<span class="jiazhu">虞翻曰：乾爲「盈」，坤爲「虚」，損剛益柔，」故「損益盈虚」。謂泰初之上，損二之五，益上之三，變通趨時，故「與時偕行」。</span></p>
<span class="jiazhu"><span class="yinwen">疏</span>月十五，乾盈于甲，故「乾爲盈」。月虚爲晦，坤喪乙滅癸，故「坤爲虚」。損乾剛以益坤柔，故曰「損益盈虚」。泰初之上成損，損二之五成益，益上之三成既濟。繫下曰「變通者，趨時者也」，唯其變通，故「與時偕行」。</span>
</div>
<div class="fenduan">
<p class="em" id="p13"><a class="gg-link" href="#p13" onclick="return changeColor(this);"></a>象曰：「山下有澤，損。君子以徵忿窒欲。」<span class="jiazhu">虞翻曰：君子，泰乾。乾陽剛武爲「忿」，坤陰吝嗇爲「欲」。損乾之初成兑説，故「徵忿」。初上據坤，艮爲山，故「窒欲」也。</span></p>
<span class="jiazhu"><span class="yinwen">疏</span>「山下有澤」，潤通乎上，「損下益上」之象也。澤以滌山，山以鎮澤，「徵忿窒欲」之象也。乾爲君子，卦自泰來，故云「君子，泰乾」也。楚語曰「天事武」韋注云「乾稱剛健，故武」。剛武之象，有似于忿，故云「乾陽剛武爲忿。説卦曰「坤爲吝嗇。」説文曰「欲，貪欲也」。吝嗇之義，近于貪欲，故云「坤陰吝嗇爲欲」。「徵」，劉巘作「懲」，蜀才作「澄」。鄭云「徵猶清也」，劉云「懲，清也」。卦取兑澤，故訓清。欲泰<span class="jiaozhusup">潘校：「泰」下疑脱「坤」字。陳校本删「泰」上「欲」字。</span>乾初九，下體成兑，「説萬物者，莫説乎澤」，澤取乎清，故「徵忿」。乾初之上，據坤體艮，艮爲山，又爲止，窒，塞也，艮象山止，故「窒欲」也。繫下曰「損，德之修也」。修主減損，故「徵忿窒欲」。</span>
</div>
<div class="fenduan">
<p class="em" id="p14"><a class="gg-link" href="#p14" onclick="return changeColor(this);"></a>初九。祀事遄往，无咎，酌損之。<span class="jiazhu">虞翻曰：祀，祭祀，坤爲事，謂二也。遄，速，酌，取也。二失正，初利二速往合志于五，得正无咎，巳得之應，故「遄往，无咎，酌損之」。象曰「上合志也」。「祀」舊作「巳」也。</span></p>
<span class="jiazhu"><span class="yinwen">疏</span>釋詁曰「祀，祭也」，故云「祀，祭祀」。坤「發于事業」，故「爲事」。二簋用享，故舉「祀事」。用享者二，故「謂二也」。「遄，速」，釋詁文。坊記「上酌民言」，鄭注云「酌猶取也」。「酌」與「勺」同，説文云「勺，挹取也」，故云「酌，取也」。初應四比二，四得正而二不得正，故「初利二速往合志于五」。二五易位，則二得正无咎，巳得之應于四。初曰「遄往」，四曰「遄喜」，皆謂二速往五而喜也。陰陽得正，故「无咎」。二居五，取上益三，故二與上皆云「弗損益之」，謂益三也。酌損上以益三，故曰「酌損之」，象曰「上合志」是也。「祀舊作巳也」者，鄭詩譜云「子思論詩於穆不巳」，孟仲子曰「於穆不祀」，是「巳」「祀」古字通也。劉熙釋名「殷曰祀。祀，巳也」，伊訓「惟元祀」，傳云「取四時祭祀一訖也」，是「祀」有「巳」義，故「巳」與「祀」通。又「巳」本亦作「以」，説文引作「目」。虞因卦辭言「二簋用享」，故不從舊本作「巳」，直從古義作「祀」，訓「祭祀」也。</span>
</div>
<div class="fenduan">
<p class="em" id="p15"><a class="gg-link" href="#p15" onclick="return changeColor(this);"></a>象曰：「祀事遄往，上合志也。」<span class="jiazhu">虞翻曰：終成既濟，謂二上合志于五也。</span></p>
<span class="jiazhu"><span class="yinwen">疏</span>二五易位成益，益三上易位，故「終成既濟」。坎爲志，「二上合志于五」，六爻皆正，初亦得其應矣。</span>
</div>
<div class="fenduan">
<p class="em" id="p16"><a class="gg-link" href="#p16" onclick="return changeColor(this);"></a>九二。利貞，征凶，弗損益之。<span class="jiazhu">虞翻曰：失位當之正，故「利貞」。征，行也。震爲「征」。失正毁折，故不征之五則凶。二之五成益，小損大益，故「弗損益之」矣。</span></p>
<span class="jiazhu"><span class="yinwen">疏</span>以九居二爲「失位」，當變之正，故曰「利貞。」「征，行也」，釋言文。震行爲「征」。二既失正，又體兑爲毁折，二當之五，故云「不征之五則凶」也。二之五成益，二變陰，陰爲小，故「小損。」五變陽，陽爲大，故「大益」。「弗損益之」者，謂弗慮其損，當益五也。愚案：經言「征」，注言「不征」，以征凶與利變之正相反也。不知二失正，與五易位成益，故「利貞」。二乘初，初利二遄往以成益，二不利初征四以成未濟，故「征凶」。初征四，則弗克損益之以成既濟也。</span>
</div>
<div class="fenduan">
<p class="em" id="p17"><a class="gg-link" href="#p17" onclick="return changeColor(this);"></a>象曰：「九二利貞，中以爲志也。」<span class="jiazhu">虞翻曰：動體離中，故爲志也。</span></p>
<span class="jiazhu"><span class="yinwen">疏</span>二利之五，三上易位，六爻皆正，變成既濟。二體離中，故「動體離中」。互體坎爲志，故「中以爲志也」。</span>
</div>
<div class="fenduan">
<p class="em" id="p18"><a class="gg-link" href="#p18" onclick="return changeColor(this);"></a>六三。三人行，則損一人。<span class="jiazhu">虞翻曰：泰乾三爻爲「三人」，震爲「行」，故「三人行」。損初之上，故「則損一人」。</span></p>
<span class="jiazhu"><span class="yinwen">疏</span>乾陽生爲人，卦自泰來，故「泰乾三爻爲三人」。震足爲「行」，泰三爻辭曰「以其彙征吉」，故「三人行」。損乾初九以之坤上，故「損一人」。</span>
<p class="em" id="p19"><a class="gg-link" href="#p19" onclick="return changeColor(this);"></a>一人行，則得其友。<span class="jiazhu">虞翻曰：「一人」謂泰初，之上「損剛益柔」，故「一人行」。兑爲「友」，初之上，據坤應兑，故「則得其友」，言致一也。</span></p>
<span class="jiazhu"><span class="yinwen">疏</span>「一人」謂泰初一爻，之上損初之剛，益上之柔，故「一人行」。三體兑，兑象曰「君子以朋友講習」，故「爲友」。初據坤上，下應兑三，故「得其友」。繫下曰「天地壹㚃，萬物化醇，男女搆精，萬物化生」，「天地」謂泰乾坤，「男女」謂損艮兑，天地交則化醇，男女合則化生，故「言致一也」。</span>
</div>
<div class="fenduan">
<p class="em" id="p20"><a class="gg-link" href="#p20" onclick="return changeColor(this);"></a>象曰：「一人行，三則疑也。」<span class="jiazhu">虞翻曰：坎爲「疑」，上益三成坎，故「三則疑」。荀爽曰：一陽在上則教令行，三陽在下則民衆疑也。</span></p>
<span class="jiazhu"><span class="yinwen">疏</span>虞注：坎心爲疑。二巳之五，上來益三成坎，故「三則疑也」。荀注：「三陽」之「陽」當作陰。一陽在上，下應震行，故「教令行」。三以陰爻在下，上互坤衆，故「民衆疑也。」
</span></div>
<div class="fenduan">
<p class="em" id="p21"><a class="gg-link" href="#p21" onclick="return changeColor(this);"></a>六四。損其疾，使遄有喜。无咎。<span class="jiazhu">虞翻曰：四謂二也。四得位，遠應初，二疾上五，巳得承之，謂二之五，三上復坎爲疾也。陽在五稱喜，故「損其疾，使遄有喜」。二上體觀，得正承五，故「无咎」矣。</span></p>
<span class="jiazhu"><span class="yinwen">疏</span>二與四同功，故「四謂二也」。以六居四爲「得位」，遠正應初。二「祀事遄往」，故云「二疾上五」。四比于五，故云「巳得承之」。二巳之五，三上易位體坎，坎爲疾，陽在五得位稱喜。巳成既濟，六爻皆正，則坎不爲害，故「損其疾，使遄有喜」也。二上之五，自二至上體大觀象，四得正承五，故「无咎」。</span>
</div>
<div class="fenduan">
<p class="em" id="p22"><a class="gg-link" href="#p22" onclick="return changeColor(this);"></a>象曰：「損其疾，亦可喜也。」<span class="jiazhu">蜀才曰：四當承上，而有初應，必上之所疑矣。初，四之疾也，宜損去其初，使上遄喜。虞翻曰：二上之五，體大觀象，故「可喜也」。</span></p>
<span class="jiazhu"><span class="yinwen">疏</span>蜀才注：泰四應初，三<span class="jiaozhusup">潘校：「三」，原本作「二」，據陳校本正。</span>巳之上成損，故四當承上，而有初應在下，必爲上之所疑矣。上疑四者，疑四應初，故「初爲四疾」。損去初陽以益上，則上喜矣，故「使上遄喜」也。虞注：二上之五，體象大觀。大觀在上」，故「可喜也」。又成既濟，六爻皆正，坎疾不爲害，繫下曰「損以遠害」，故「可喜也。」
</span></div>
<div class="fenduan">
<p class="em" id="p23"><a class="gg-link" href="#p23" onclick="return changeColor(this);"></a>六五。或益之，十朋之龜。弗克違，元吉。<span class="jiazhu">虞翻曰：謂二五巳變成益，故「或益之」。坤數十，兑爲「朋」。三上失位，三動離爲「龜」，「十」謂神、靈、攝、寶、文、筮、山、澤、水、火之龜也，故「十朋之龜」。三上易位成既濟，故「弗克違，元吉」矣。</span></p>
<span class="jiazhu"><span class="yinwen">疏</span>二五易位，巳變成益，故曰「或益之」。「或」者，不主之辭，不可云上益之，故云「或」也。坤癸數十，兑以「朋友講習」爲「朋」，故曰「十朋」。二五巳正，三上失位，三動體離，二至上亦全體似離，「離爲龜」，説卦文。爾雅釋魚曰「一曰神龜，二曰靈龜，三曰攝龜，四曰寶龜，五曰文龜，六曰筮龜，七曰山龜，八曰澤龜，九曰水龜，十曰火龜」，故云「十謂神、靈、攝、寶、文、筮、山、澤、水、火之龜」，爲「十朋之龜」。又漢書食貨志「元龜岠冉長尺二寸，直二千一百六十，爲大貝十朋」。蘇林曰「兩貝爲朋，朋直二百一十六。元龜十朋，故二千一百六十也」。是「十朋」者，元龜之直也，義亦可通。表記曰「不違龜筮」。二五巳正，三上易位成既濟，人協龜從，故「弗克違，元吉」也。</span>
</div>
<div class="fenduan">
<p class="em" id="p24"><a class="gg-link" href="#p24" onclick="return changeColor(this);"></a>象曰：「六五元吉，自上右也。」<span class="jiazhu">侯果曰：内柔外剛，龜之象也。又體兑艮，互有坤震，兑爲澤龜，艮爲山龜，坤爲地龜，震爲木龜。坤數又十，故曰「十朋」，朋，類也。六五處尊，損巳奉上，人謀允叶，龜墨不違，故能延上九之右，而來十朋之益，所以大吉也。崔憬曰：「或之者，疑之也」，故用元龜價直二十大貝，龜之最神貴者以決之。不能違其益之義，故獲「元吉」。雙貝曰「朋」也。</span></p>
<span class="jiazhu"><span class="yinwen">疏</span>侯注：離内柔外剛，故爲「龜」。頤全體象離，故頤初曰「舍爾靈龜」。損自二至上内柔外剛，亦龜象。又體内兑外艮，内互震，外約坤。兑爲澤，故「爲澤龜」，艮爲山，故「爲山龜」，澤龜、山龜見爾雅。春官龜人曰「地龜曰繹屬」，坤爲地，故云「地龜」，又「東龜曰果屬」，震東方卦，故云「木龜」，攷經傳無木龜，當即東龜也。坤數十，故曰「十朋」。坤彖傳<span class="jiaozhusup">潘校：「坤」，原本作「乾」，據所引坤彖傳文正。</span>曰「西南得朋，乃與類行」，故云「朋，類也」。六五居中處尊，爲損之主，故能損巳以奉上九。洪範「謀及卿士，謀及庶人」，故云「人謀」。春官卜師凡卜事眡高揚火以作龜，致其墨，故云「龜墨」。洪範又曰「龜從，卿士從，庶民從」。故云「人謀允叶，龜墨不違，延上九之右，來十朋之益，所以大吉」。崔注：「或之者，疑之也」，乾文言文。元龜價值二十大貝，兩貝曰朋，故曰「十朋」。爾雅「一曰神龜」，龜之最神者，其直貴，用以決之。不能違其損下益上之義，故獲元吉。雙貝，猶言兩貝也。又兑西爲右。右，助也。上右五益三成既濟定，太平化行，故曰「自上右也」。</span>
</div>
<div class="fenduan">
<p class="em" id="p25"><a class="gg-link" href="#p25" onclick="return changeColor(this);"></a>上九。弗損益之，无咎貞吉。<span class="jiazhu">虞翻曰：損上益三也。上失正，之三得位，故「弗損益之，无咎貞吉」。動成既濟，故「大得志」。</span></p>
<span class="jiazhu"><span class="yinwen">疏</span>上與三應，故宜損上以益三。上失正有咎，之三得位，故弗損而益三，咎者无咎，得正而吉也。二五巳正，三上易位，是「動成既濟」，故象曰「大得志也」。</span>
<p class="em" id="p26"><a class="gg-link" href="#p26" onclick="return changeColor(this);"></a>利有攸往，得臣无家。<span class="jiazhu">虞翻曰：謂三往之上，故「利有攸往。」二五巳動成益，坤爲臣。三變據坤成家人，故曰「得臣」。動而應三成既濟，則家人壞，故曰「无家」。王肅曰：處損之極，損極則益，故曰「弗損益之」。非无咎也，爲下所益，故「无咎」。據五應三，三陰上附，外内相應，上下交接，正之吉也，故「利有攸往」矣。剛陽居上，羣下共臣，故曰「得臣」矣。得臣則萬方一軌，故「无家」也。</span></p>
<span class="jiazhu"><span class="yinwen">疏</span>虞注：自内曰往。三在内，至是始往于上，故「利有攸往」。二五巳動成益，互體坤，坤，臣道也，故爲臣。三變據坤，體成家人，故曰「得臣」。三巳正，上動應之成既濟，則家人象毁，故曰「无家」。谷永釋此經云「言王者臣天下，无私家」，是也。王注：上者損之極，損極則益，故「弗損益」，序卦所云「損而不巳則益」是也。上失位，非无咎。爲下所益，故得「无咎」。近據五，遠應三，三五互坤，衆陰上附。外内陰陽相應，上下剛柔相接，應得正，故貞。卦自泰來，「上下交而志同」，故「利有攸往」。九以陽剛居上，下臨互坤，羣陰共臣，故曰「得臣」。得臣則天下一家，故萬方一軌，无私家也。</span>
</div>
<div class="fenduan">
<p class="em" id="p27"><a class="gg-link" href="#p27" onclick="return changeColor(this);"></a>象曰：「弗損益之，大得志也。」<span class="jiazhu">虞翻曰：謂二五巳變，上下益三成既濟定，離坎體正，故「大得志」。</span></p>
<span class="jiazhu"><span class="yinwen">疏</span>二五巳變成益。上九下益六三，三上易位成既濟定。離下坎上，六爻皆正，坎爲志，故「大得志」。</span>
</div>
</div></body></html>