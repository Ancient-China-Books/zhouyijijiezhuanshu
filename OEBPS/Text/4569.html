<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>遯</title></head><body><div id="text">
<div class="section" id="title-0"><h2>遯</h2></div>
<div class="fenduan">
<p class="em">序卦曰：「物不可以久居其所，故受之以遯。」<span class="jiazhu">韓康伯曰：「夫婦之道，以恆爲貴。而物之所居，不可以恆，宜與世升降，有時而遯者也。</span></p>
<span class="jiazhu"><span class="yinwen">疏</span>「夫婦之道，以恆爲貴」，自一端言也。「物之所居，不可以恆」，推廣言之也。動極則靜，進極則退，故恆之震動極于上，即遯之艮止返于下，所以「與世升降，有時而遯也」。曲禮曰「七十曰老而傳」，謂血氣既衰，傳家于子，即恆繼以遯之義也。</span>
</div>
<div class="fenduan">
<p class="em">䷠<span class="jiazhu">艮下乾上</span>遯。亨。<span class="jiazhu">虞翻曰：陰消姤二也。艮爲山，巽爲入，乾爲遠，遠山入藏，故遯。以陰消陽，子弑其父，小人道長，避之乃通，故遯而通，則當位而應，與時行也。</span></p>
<span class="jiazhu"><span class="yinwen">疏</span>陰始消姤，及二成遯，與臨旁通。「艮爲山」，説卦文。又「巽，入也」，故「巽爲入」。天道遠，故「乾爲遠」。乾陽爲人，入藏于遠山，故曰遯。艮爲少男，變乾爲艮，故云「以陰消陽，子弑其父」。「小人道長」，否彖傳文。陰消至否，否象曰「君子以儉德避難」。當陽消陰長之時，避之則不成否，是「避之乃通」，故「遯而亨」。當位謂五，應謂二。二陰道長，弑父弑君，由應五利貞，與時偕行，故陽不受傷，「遯而亨也」。</span>
<p class="em">小利貞。<span class="jiazhu">虞翻曰：小陰謂二，得位浸長，以柔變剛，故「小利貞」。鄭玄曰：遯，逃去之名也。艮爲門闕，乾有健德。互體有巽，巽爲進退。君子出門，行有進退，逃去之象。二五得位而有應，是用正道，得禮見召聘。始仕他國，當尚謙謙，小其和順之道，居小官，幹小事，其進以漸，則遠妒忌之害，昔陳敬仲奔齊辭卿是也。</span></p>
<span class="jiazhu"><span class="yinwen">疏</span>虞注：陰稱小，故「小陰謂二」。二得位爲貞，浸長則非正。以柔變剛，陰之利也，故小則利。「利貞」者，謂「執用黄牛之革」也。鄭注：「遯」，古文作「𨔵」，前漢書匈奴傳贊「𨔵逃竄伏」，故云「遯，逃去<span class="jiaozhusup">潘校：「去」字原脱，據陳校本補。</span>之名也」。「艮爲門闕」，説卦文。又曰「乾，健也」，故云「乾有健德」。二至四互體巽，「巽爲進退」，説卦文。君子出于艮門而巽象進退，是「逃去之象」也。二五陰陽得位，上下相應，是用得正道，得禮見召聘也。凡始仕他國者，當法「謙謙君子，卑以自牧」。與臨旁通，臨兑爲和，坤爲順，體艮爲小，故云「小其和順之道」。由小官小事以漸進于尊位，則遠妒忌之害，故曰「小利貞」。莊廿二年左傳「陳公子完奔齊，齊侯使敬仲爲卿。辭曰：『羈旅之臣，幸若獲宥，及于寬政，赦其不閑于教訓，而寬于罪戾，弛于負擔，君之惠也，所獲多矣。敢辱高位，以速官謗，請以死告。詩云「翹翹車乘，招我以弓。豈不欲往，畏我友朋」。』使爲工正」。此陳敬仲奔齊辭卿之事也。</span>
</div>
<div class="fenduan">
<p class="em">彖曰：「遯亨，遯而亨也。<span class="jiazhu">侯果曰：此本乾卦，陰長剛殞，君子遯避，遯則通也。</span></p>
<span class="jiazhu"><span class="yinwen">疏</span>此本乾卦，消陽至二。陰長，是小人道長也。剛殞，是君子道消也。小人用事，則君子行遯。序卦曰「遯者，退也」。蓋進則遇難，退則保身，故「遯則通也」。</span>
<p class="em">剛當位而應，與時行也。<span class="jiazhu">虞翻曰：剛謂五而應二，艮爲時，故「與時行」矣。</span></p>
<span class="jiazhu"><span class="yinwen">疏</span>五陽當位而正應二，故「剛謂五而應二」。艮彖曰「動靜不失其時」，故「艮爲時」。通臨爲與，臨震爲行，故「與時行矣」。</span>
<p class="em">小利貞，浸而長也。<span class="jiazhu">荀爽曰：陰稱小，浸而長，則將消陽，故利正居二，與五相應也。</span></p>
<span class="jiazhu"><span class="yinwen">疏</span>泰曰「小往」，否曰「小來」，故知「陰稱小」也。陰消至二，其勢浸長，將欲消陽成否。二與五爲正應，固志守正，遯不成否，「利貞」之義也。</span>
<p class="em">遯之時義大矣哉。」<span class="jiazhu">陸績曰：謂陽氣退，陰氣將害，随時遯避，其義大矣。宋衷曰：太公遯殷，四皓遯秦之時也。</span></p>
<span class="jiazhu"><span class="yinwen">疏</span>陸注：「陽氣退」，謂乾消至二也。「陰氣將害」，謂消三成否，坤陰爲害也。艮彖曰「時止則止」，伏坤爲義，體乾爲大，故云「随時遯避，其義大矣」。宋注：孟子「太公避紂，居東海之濱」。史記留侯世家「上有不能致者，天下有四人。四人者，年老矣，逃匿山中」。是太公遯殷，四皓遯秦之事也。</span>
</div>
<div class="fenduan">
<p class="em">象曰：「天下有山，遯。<span class="jiazhu">崔憬曰：天喻君子，山比小人。小人浸長，若山之侵天。君子遯避，若天之遠山。故言「天下有山遯」也。</span></p>
<span class="jiazhu"><span class="yinwen">疏</span>乾爲天，純陽以喻君子。艮爲山，二陰消陽，以比小人。陰在下而浸長，若山欲侵于天。陽在上而自尊，若天常遠于山。故曰「天下有山，遯」。</span>
<p class="em">君子以遠小人，不惡而嚴。」<span class="jiazhu">虞翻曰：君子謂乾，乾爲遠、爲嚴。小人謂陰，坤爲惡、爲小人。故「以遠小人，不惡而嚴」也。侯果曰：羣小浸盛，剛德殞削，故君子避之。高尚林野，但矜嚴于外，亦不憎惡于内，所謂「吾家耄遜于荒」也。</span></p>
<span class="jiazhu"><span class="yinwen">疏</span>虞注：君子謂乾三也。乾爲天，天道遠，故爲遠。乾位西北，其氣凜冽，故爲嚴。小人爲二陰也。坤陰爲惡，消陽成否爲小人。陰消及三，君子道消，小人道長，「天地閉，賢人隱」，故「以遠小人，不惡而嚴也」。侯注「羣小浸盛」，謂下二陰也。「剛德殞削」，謂上四陽也。是小人在位，君子在野之時，故「君子避之」也。然當其高尚林野，但外示矜嚴以持乎已，實内无憎惡以尤乎人。「吾家耄遜于荒」，書微子文。言吾家老成之人，皆逃遁于荒野之外。引之以明遠小人之義。</span>
</div>
<div class="fenduan">
<p class="em">初六。遯尾，厲，勿用有攸往。<span class="jiazhu">陸績曰：陰氣已至于二，而初在其後，故曰「遯尾」也。避難當在前，而在後，故「厲」。往則與災難會，故「勿用有攸往」。</span></p>
<span class="jiazhu"><span class="yinwen">疏</span>爻例上爲角，初爲尾。釋水「瀵大出尾」，注云「尾，猶底也」，言其源深出於底下者名「瀵」。是爻在下，故稱「尾」也。陰氣消陽，已至于二，而初在二後，故曰「遯尾」。避難當蚤，在後則「厲」。「勿用有攸往」者，以往則災難會也。</span>
</div>
<div class="fenduan">
<p class="em">象曰：「遯尾之厲，不往何災也。」<span class="jiazhu">虞翻曰：艮爲尾也。初失位，動而得正，故「遯尾厲」。之應成坎爲災，在艮宜靜，若不往于四，則无災矣。</span></p>
<span class="jiazhu"><span class="yinwen">疏</span>艮爲黔喙之屬，多長尾，故「爲尾」。以陰居初爲失位。初動得正，則遯去其尾，故曰「遯尾」。所以「厲」者，上與四應，之應成坎，坎爲災，故厲也。艮止宜靜，不往于四，則无災也。</span>
</div>
<div class="fenduan">
<p class="em">六二。執之用黄牛之革，莫之勝説。<span class="jiazhu">虞翻曰：艮爲手稱執，否坤爲黄牛，艮爲皮。四變之初，則坎水濡皮，離日乾之，故「執之用黄牛之革」。莫，无也。勝，能。説，解也。乾爲堅剛，巽爲繩，艮爲手，持革縛三在坎中，故「莫之勝説」也。</span></p>
<span class="jiazhu"><span class="yinwen">疏</span>「艮爲手稱執」者，二執三也。二執三在成否之後，故取「否坤」。九家説卦曰「坤爲黄」，又「爲子母牛」，故「爲黄牛」。又曰「艮爲膚」，皮膚同義。乾陽爲骨，坤陰爲肉。乾三覆坤成艮，在肉之外，故爲皮。考工記「攻皮之工五，圅、鮑、韗、韋、裘」。始析謂之皮，已乾謂之革，既熟謂之韋，其實一物也。「四變之初」，成離互坎。「坎水濡皮，離日乾之，故執之用黄牛之革」也。「莫」訓「无」，「勝」訓「能」，「説」讀若「脱」、訓「解」。乾陽，故爲堅剛。互巽爲繩，體艮爲手。説文「縛，束也」。以艮手持革縛之，四變三在坎中，故无能解説也。愚案：革自遯來，遯初之上成革，故「黄牛之革」與遯初同辭。二得位得中，正應在五，固志守正，故「莫之勝説」。彖傳「小利貞」，正此義也。</span>
</div>
<div class="fenduan">
<p class="em">象曰：「執用黄牛，固志也。」<span class="jiazhu">侯果曰：六二離爻，離爲黄牛。體艮履正，上應貴主，志在輔時，不随物遯。獨守中直，堅如革束，執此之志，莫之勝説。殷之父師，當此爻矣。</span></p>
<span class="jiazhu"><span class="yinwen">疏</span>坤二之乾成離，故「六二爲離爻」。離卦辭曰「畜牝牛吉」，六二爻辭曰「黄離元吉」，故「離爲黄牛」。二體艮位履正。五得中得正，故云「上應貴主」。諸爻皆言遯，二不言遯，故云「志在輔時，不随物遯」。二在中，坤二曰「直方大」，故云「獨守中直<span class="jiaozhusup">潘校：「直」，原本作「道」，據陳校本正。</span>」。革柔而堅，居下之中，故云「堅如革束」。得正爲貞，貞固足以幹事，故云「執此之志，莫之勝説」。「殷之父師」，謂箕子也。書微子「父師若曰：自靖人自獻于先王，我不顧行遯」，足以當此爻矣。</span>
</div>
<div class="fenduan">
<p class="em">九三。係遯，有疾厲，畜臣妾吉。<span class="jiazhu">虞翻曰：厲，危也。巽爲。四變時，九三體坎，坎爲疾，故「有疾厲」。遯陰剥陽，三消成坤，與上易位，坤爲臣，兑爲妾，上來之三，據坤應兑，故「畜臣妾吉」也。</span></p>
<span class="jiazhu"><span class="yinwen">疏</span>「厲」訓「危」。「巽爲」，本亦作「巽繩爲係」。三互巽爲繩直，故稱「係」。遯成于二，二陰三陽，二係于三，故稱「係遯」。四變則三體成坎，坎爲心病稱疾，故「有疾厲」。二執用黄牛之革，據上來之三也。遯陰消之卦，故「遯陰剥陽」。三互巽特變，從家人漸之例。三動，上反三，故「三消成坤，與上易位」也。三消成坤，坤爲臣。與上易位，上體兑，兑爲妾。上來之三，據下之坤，應上之兑，故「畜臣妾吉也」。遯上下易位爲大畜，遯三，大畜之上，故言「畜臣妾」也。</span>
</div>
<div class="fenduan">
<p class="em">象曰：「係遯之厲，有疾憊也。<span class="jiazhu">王肅曰：三下係于二而獲遯，故曰「係遯」。病此係執而獲危懼，故曰「有疾憊也」。此于六二畜臣妾之象，足以畜其臣妾，不可施爲大事也。</span></p>
<span class="jiazhu"><span class="yinwen">疏</span>三比二陰，故係二而獲遯，爲「係遯」。三多凶，係則有疾而厲，因「係執而獲危懼，故曰有疾憊也」。三爲二陰所係，二陰爲小，故但可畜臣妾，而「不可施爲大事也」。</span>
<p class="em">畜臣妾吉，不可大事也。」<span class="jiazhu">虞翻曰：三動入坤，坤爲事，故「不可大事也」。荀爽曰：大事謂與五同任天下之政。潛遯之世，但可居家畜養臣妾，不可治國之大事。</span></p>
<span class="jiazhu"><span class="yinwen">疏</span>虞注：三動成坤爲否，坤「發于事業」，故爲事。陽稱大，陰稱小，三成否陰，故「不可大事也」。荀注：三與五同功，故「大事謂與五同任天下之政」也。當「潛遯之世」，動而成否，故但可居家養小，不可治國圖大也。</span>
</div>
<div class="fenduan">
<p class="em">九四。好遯，君子吉，小人否。<span class="jiazhu">虞翻曰：否乾爲好、爲君子，陰稱小人。動之初，故「君子吉」。陰在四多懼，故「小人否」。得位承五，故无凶咎矣。</span></p>
<span class="jiazhu"><span class="yinwen">疏</span>三消成否，四乃之初，故稱「否乾」。賈逵左傳注「好生于陽」，故「乾爲好」。乾陽故「爲君子」，坤陰故爲小人。四動之初，以乾入坤，故「君子吉」。初陰之四，四位多懼，初本「遯尾厲」，故「小人否」也。動得位上承五，「故无凶咎矣」。</span>
</div>
<div class="fenduan">
<p class="em">象曰：「君子好遯，小人否也。」<span class="jiazhu">侯果曰：不處其位而遯于外，好遯者也。然有應在初，情未能棄。君子剛斷，故能舍之。小人係戀，必不能矣。故君子吉，小人凶矣。</span></p>
<span class="jiazhu"><span class="yinwen">疏</span>四與初應，初在内，四在外。四陽當在初，今「不處其位而遯于外」，是「好遯者也」。處于外而有應于内。君子剛斷，故決然遯去。小人係戀，則不能也。故「君子吉，小人凶」也。</span>
</div>
<div class="fenduan">
<p class="em">九五。嘉遯貞吉。<span class="jiazhu">虞翻曰：乾爲嘉。剛當位應二，故貞吉。謂三已變，上來之三成坎，象曰「以正志也」。</span></p>
<span class="jiazhu"><span class="yinwen">疏</span>釋詁「嘉，美也」，乾美利，故爲嘉。剛在五爲「當位」，而下正應二，故曰「貞吉」。三已變成否，四已易初，上來之三成坎，坎爲志，故象曰「以正志也」。案：非正應而相昵曰「係」，以中正而相應曰「嘉」。隨九五「孚于嘉」，遯九五「嘉遯」，皆因三之係而見也。</span>
</div>
<div class="fenduan">
<p class="em">象曰：「嘉遯貞吉，以正志也。」<span class="jiazhu">侯果曰：時否德剛，雖遯中正，嘉遯者也，故曰「貞吉」。遯而得正，則羣小應命。所謂紐已紊之綱，正羣小之志。則殷之高宗當此爻矣。</span></p>
<span class="jiazhu"><span class="yinwen">疏</span>三消陽爲「時否」，九在五爲「德剛」。所處雖遯，而得乎中正，嘉遯者也，故貞而獲吉。陽正乎上，爲「遯而得正」。陰應于下，爲「羣小應命」。當遯之世，乾得正，是「紐已紊之綱」也。坤應正，是「正羣小之志」也。書説命曰「台小子舊學于甘盤，既乃遯于荒野」。無逸曰「其在高宗時，舊勞于外，爰暨小人。作其即位，乃或亮陰，三年不言，言乃雍。不敢荒寧，嘉靖殷邦」。以聖主遯于荒野，卒能嘉靖殷邦，故云「殷之高宗當此爻矣」。</span>
</div>
<div class="fenduan">
<p class="em">上九。肥遯无不利。<span class="jiazhu">虞翻曰：乾盈爲肥，二不及上，故「肥遯无不利」，象曰「无所疑也」。</span></p>
<span class="jiazhu"><span class="yinwen">疏</span>陽息爲盈，且乾盈于甲，故乾稱盈而爲肥也。上與三爲敵應，无所係戀。二雖執三，不能及上。故上將遠遯，无所疑顧，是以「肥遯」。三有係故疾，上无應故肥。疾故厲，肥故无不利。係則有疑，无應則无疑，故象曰「无所疑也」。</span>
</div>
<div class="fenduan">
<p class="em">象曰：「肥遯无不利，无所疑也。」<span class="jiazhu">侯果曰：最處外極，无應于内，心无疑戀，超世高舉，果行育德，安時无悶，遯之肥也，故曰「肥遯无不利」。則潁濱巢許當此爻矣。</span></p>
<span class="jiazhu"><span class="yinwen">疏</span>上處最外，内无正應，是以心无疑顧，超然遠遯。體乎乾以果行育德，法乎艮以安時无悶，故云「遯之肥也」。淮南九師訓曰「遯而能肥，吉孰大焉」，故曰「肥遯无不利」。高士傳「巢父，堯時隱人。堯讓位于許由，由以告巢父，巢父責之曰『汝何不隱汝形，藏汝光，非吾友也』。乃過清泠之水洗其耳」。故云「潁濱巢許當此爻矣」。又上之三成坎，坎心爲疑，无應則「无所疑也」。愚案：内卦艮，艮止也，故爲勿往、爲執革、爲係、爲畜。外卦乾，乾陽也，故爲好、爲嘉、爲肥。四五猶有正應，未能脱然遠去。上與三不應，且處乾野而在上極，故曰「肥遯」。古本「肥」作「𩇯」，與「蜚」、「飛」字同。後漢書注引九師訓曰「遯而能飛」。曹植七啓曰「飛遯離俗」。張衡思玄賦曰「欲飛遯以保名」。蓋上變則體小過，小過有飛鳥之象，上六應之，故曰「飛遯」。荀注乾九五云「飛者，喻无所拘也」。无所拘，故「无所疑」云。</span>
</div>
</div></body></html>