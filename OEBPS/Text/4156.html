<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏凡例</title></head><body><div id="text">

<div class="section" id="title-0"><h2>
周易集解纂疏凡例</h2></div>

<p class="em2">一、是編舊有毛氏汲古閣本，胡氏祕册彙圅本，盧氏雅雨堂本，魯魚亥豕，互有異同。孫氏岱南閣本，兼采諸家，字畫踳駮尤甚。唯木瀆周氏枕經樓本，據儒先論定，多所改正，較諸本爲完善。今所據以纂疏者，周氏本也。閒有未盡善者，悉改訂于各條之下。</p>
<p class="em2">一、自宋以來，漢易幾成絶學。即閒有留心象數者，皆自攄己見，不必根據儒先。我朝經學昌明，名賢輩出。如惠徵君棟，承其家學，説易尤精。張編修惠言，接踵而興，如驂之靳。大抵皆謹遵漢學，于荀、虞諸儒之旨，多所發明。其所徵引，總不外集解一書。故茲編所采，雖廣録諸家，而于惠、張兩先生之説尤多。但參合成文，不能詳著姓氏。非敢掠美，致郭竊向注之譏，閲者諒之。</p>
<p class="em2">一、疏家之體，墨守注義，不敢有所出入，重師承也。然義取其當，不尚苟同。茲編于注義未協經旨者，必詳加辨正。亦有舊義不詳不確者，或另申一説，以備參考。兼引諸家者，但加“案”字。自攄管見者，則加“愚案”以别之。</p>
<p class="em2">一、孔穎達正義，專釋王、韓注也。茲編所引王、韓注，有全用正義者，則書孔疏以别之，閒引數語者不書。</p>
<p class="em2">一、古人説易，各有宗派。易含萬象，不可一例拘也。故李氏兼收竝蓄，多兩存其説。茲編亦兩釋之，以備學者採擇。至詮解諸家，亦各遵其例，不相混淆，重家法也。</p>
<p class="em2">一、諸家體例，淵源各别。如鄭言爻辰，荀主升降，虞明消息之類。若不詳其端委，讀之每多扞格而難通。茲于諸家説易體例，撮其尤要者，列于𥳑端，俾讀者開卷瞭然。庶于各家宗旨，得其梗概。由此以讀全書，勢如破竹矣。惟卷中徵引事實之處，一時未及檢出原書，難免舛誤。尚冀博雅君子，匡所未逮。</p> 



</div></body></html>