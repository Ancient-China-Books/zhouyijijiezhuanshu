<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏自序</title></head><body><div id="text">
<div class="section" id="title-0"><h2>周易集解纂疏自序</h2></div>
<p class="em2">古人之説易也，慎；後人之説易也，僭。古人之説易也，言象數而義理在其中；後人之説易也，言義理而象數因之以隱。説卦<span class="jiaozhusup" href="javascript:;">此泛指十翼中解説卦與象數之文句，非專指十翼之一説卦。以下引文皆屬繫辭。</span>曰「聖人設卦觀象」，又曰「聖人立象以盡言」，又曰「極數知來之謂占」，又曰「極其數，遂定天下之象」。使象數可廢，則聖人之言爲無稽，而羲、文之假象數以垂訓者，反等於駢拇坿贅！夫規所以爲圓，矩所以爲方。必規矩具，然後方圓成。斷無方圓成，而規矩遂爲可棄。故作易者，不能離象數以設爻彖；説易者，即不能外象數而空談乎性命矣。</p>
<p class="em2">説易莫先于左氏内傳，紀事雖不免或失之誣，然解釋筮辭皆準象數，猶可考見古人説經之遺。漢儒踵周、秦而興，易師授受，一脈相承，恪守典型，毋敢失墜。凡互卦、卦變以及卦氣、爻辰、消息、納甲、飛伏、升降之説，皆所不廢。蓋去聖未遠，古義猶存，故其説往往與羲、文之旨相契合。自時厥後，一變爲晉易，而老、莊虚無之燄熾。再變爲宋易，而陳、李圖學之説興。夫老、莊之虚無，陳、李之圖學，斷不能遠出漢儒象數之上。且王氏之注，論象數既不及漢儒之確，論義理又不及宋儒之醇。進退無所據，有識之士多擯斥不肯道。乃唐祭酒孔君沖遠奉勅疏解諸經傳注，獨于易黜鄭、虞而宗王、韓。取輔嗣野文疏而行之，其書遂藉以獨尊于世，而漢學寖微。于是梓州李君鼎祚恐逸象就湮，乘其時古訓未散，取子夏以下三十餘家，成集解一書，表章漢學。俾古人象數之説，得以緜延，至今弗絶，則此編之力居多。</p>
<p class="em2">予少時嘗取其書讀之，隱辭奥義，深邃難闚。予不自揆，輒欲有所闡發，以通窔宣幽，卒以多所滯礙而止。久之，得東吴惠氏書，而向之滯者，十釋四五矣。又久之，得毗陵張氏書，而向之滯者，十釋二三矣。又久之，廣覽載籍，旁及諸家之説，而向之滯者，即有未釋，蓋亦無幾矣。復不自揣，萃會衆説，句梳而字櫛之，義必徵諸古，例必溯其源。務使疏通證明，關節開解，讀者可一覽而得其指趣。舊注間有未應經義者，或别引一説，以申其義；或旁參愚慮，以備一解。亦不敢墨守疏家狐正首邱、葉歸根本之習。是編也，其有當于絜靜精微之教與否，則不敢知；其于漢、魏諸儒之學，則未嘗無一日之功焉。抑又思之，自唐迄今千餘載，無人起而爲之疏，而予獨毅然爲之而不辭，予方懼其弗慎且近僭，而又安敢自以爲功也？書既成，謹述其原委，弁諸卷端，亦聊以備講漢學者採擇焉爾。</p>
<p class="shuming">道光二十有二年，歲次壬寅冬十月，安陸李道平遠山氏書于有獲齋</p>
</div></body></html>