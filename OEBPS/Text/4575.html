<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-蹇</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>蹇</h2></div>
<div class="fenduan">
<p class="em" id="p0"><a class="gg-link" href="#p0" onclick="return changeColor(this);"></a>序卦曰：「乖必有難，故受之以蹇。蹇者，難也。」<span class="jiazhu">崔憬曰：二女同居，其志乖而難生，故曰「乖必有難」也。</span></p>
<span class="jiazhu"><span class="yinwen">疏</span>家之不和，多起于妻妾娣姒，此二女同居，所以其志乖而難生也，故曰「乖必有難」而「受之以蹇」。坎險在前，故曰「難也」。</span>
</div>
<div class="fenduan">
<p class="em" id="p1"><a class="gg-link" href="#p1" onclick="return changeColor(this);"></a>䷦<span class="jiazhu">艮下坎上</span>蹇。利西南，<span class="jiazhu">虞翻曰：觀上反三也。坤，西南卦，五在坤中，坎爲月，月生西南，故「利西南」。「往得中」，謂「西南得朋」也。</span></p>
<span class="jiazhu"><span class="yinwen">疏</span>從二陽四陰之例，卦自觀來，故云「觀上反三也」。乾鑿度曰「坤位在西南」，故曰「西南卦」。五乾入坤成坎。「坎爲月」，説卦文。以納甲言之，月出庚見丁，故云「月生西南」。五「往得中」，故「利西南」也。與睽旁通，往得中，睽兑爲朋，故「西南得朋」也。</span>
<p class="em" id="p2"><a class="gg-link" href="#p2" onclick="return changeColor(this);"></a>不利東北。<span class="jiazhu">虞翻曰：謂三也。艮，東北之卦，月消于艮，喪乙滅癸，故「不利東北，其道窮也」，則「東北喪朋」矣。</span></p>
<span class="jiazhu"><span class="yinwen">疏</span>三體艮，故東北「謂三也」。「艮，東北之卦也」，説卦文。月退辛消丙，故云「消于艮」。乙東癸北，月喪于乙，滅于癸。當月之晦，天道之終，故「不利東北，其道窮也」。「東北喪朋」，謂五六三十度也。</span>
<p class="em" id="p3"><a class="gg-link" href="#p3" onclick="return changeColor(this);"></a>利見大人，<span class="jiazhu">虞翻曰：離爲「見」，「大人」謂五，二得位應五，故「利見大人，往有功也」。</span></p>
<span class="jiazhu"><span class="yinwen">疏</span>相見乎離，互離爲「見」。五居尊位，故爲「大人謂五」。二得中位，上正應五，故「利見大人」。「五多功」，故引彖傳「往有功也」以明之。</span>
<p class="em" id="p4"><a class="gg-link" href="#p4" onclick="return changeColor(this);"></a>貞吉。<span class="jiazhu">虞翻曰：謂五當位正邦，故「貞吉」也。</span></p>
<span class="jiazhu"><span class="yinwen">疏</span>五謂乾五也，坤衆爲邦。五當乾位，下正坤邦，羣陰順從，故「貞吉」也。</span>
</div>
<div class="fenduan">
<p class="em" id="p5"><a class="gg-link" href="#p5" onclick="return changeColor(this);"></a>彖曰：「蹇，難也，險在前也。見險而能止，知矣哉。<span class="jiazhu">虞翻曰：離見坎險，艮爲止。觀乾爲知，故「知矣哉」。</span></p>
<span class="jiazhu"><span class="yinwen">疏</span>「前」謂外也。諸爻言「往蹇」，以「險在前也」。外卦互離目，故云「離見」。坎彖曰「習坎，重險也」，故云「坎險」。説卦「艮，止也」，故云「艮止」。五體觀乾也，繫上「乾以易知」，故「爲知」。又「夫乾，天下之至健也，德行恆易以知險」，故曰「見險而能止，知矣哉」。六爻皆有蹇象，唯九五當位正邦，餘皆利止，見險而止之義也。</span>
<p class="em" id="p6"><a class="gg-link" href="#p6" onclick="return changeColor(this);"></a>蹇利西南，往得中也。<span class="jiazhu">荀爽曰：西南謂坤。乾動往居坤五，故「得中也」。</span></p>
<span class="jiazhu"><span class="yinwen">疏</span>坤，西南卦也，故「西南謂坤」。乾動往居坤五，故得中，且得位也。</span>
<p class="em" id="p7"><a class="gg-link" href="#p7" onclick="return changeColor(this);"></a>不利東北，其道窮也。<span class="jiazhu">荀爽曰：東北，艮也。艮在坎下，見險而止，故「其道窮也」。</span></p>
<span class="jiazhu"><span class="yinwen">疏</span>艮，東北卦也，故「東北謂艮」。艮居坎下，坎險艮止，故「見險而止」。消息艮在丑，又「成終成始」。天道窮于東北，故曰「其道窮也」。</span>
<p class="em" id="p8"><a class="gg-link" href="#p8" onclick="return changeColor(this);"></a>利見大人，往有功也。<span class="jiazhu">虞翻曰：「大人」謂五。二往應五，「五多功」，故「往有功也」。</span></p>
<span class="jiazhu"><span class="yinwen">疏</span>五爲君位，故「大人謂五」。「往」謂二往應五。「五多功，繫下文。二正應五，故「往有功也」。</span>
<p class="em" id="p9"><a class="gg-link" href="#p9" onclick="return changeColor(this);"></a>當位貞吉，以正邦也。<span class="jiazhu">荀爽曰：謂五當尊位正。居是，羣陰順從，故能正邦國。</span></p>
<span class="jiazhu"><span class="yinwen">疏</span>五當尊位，而又得正，故「貞吉」。坤衆爲邦，乾來居之，羣陰順從，故能「正邦」。</span>
<p class="em" id="p10"><a class="gg-link" href="#p10" onclick="return changeColor(this);"></a>蹇之時用大矣哉。」<span class="jiazhu">虞翻曰：謂坎月生西南而終東北，震象出庚，兑象見丁，乾象盈甲，巽象退辛，艮象消丙，坤象窮乙，喪滅于癸，終則復始，以生萬物，故「用大矣」。</span></p>
<span class="jiazhu"><span class="yinwen">疏</span>此據納甲言也。坎月生西南而終東北，出庚見丁盈甲，退辛消丙，窮乙滅癸。參同契曰「五六三十度，度竟復更始」，故云「終則復始」。終始循環，以生萬物，故用大也。愚案：艮「動靜不失其時」，故言「時」。蹇難之時，人小其用，不知「二多功」，五「正邦」，又初變則成既濟定，象曰「待時」，故曰「蹇之時用大矣哉」。</span>
</div>
<div class="fenduan">
<p class="em" id="p11"><a class="gg-link" href="#p11" onclick="return changeColor(this);"></a>象曰：「山上有水，蹇。<span class="jiazhu">崔憬曰：山上至險，加之以水，蹇之象也。</span></p>
<span class="jiazhu"><span class="yinwen">疏</span>地險山川，著于坎彖。今山上至險，加以水險，故爲蹇難。</span>
<p class="em" id="p12"><a class="gg-link" href="#p12" onclick="return changeColor(this);"></a>君子以反身修德。」<span class="jiazhu">虞翻曰：「君子」謂觀乾，坤爲「身」，觀上反三，故「反身」。陽在三，「進德修業」，故「以反身修德」。孔子曰「德之不修，是吾憂也」。</span></p>
<span class="jiazhu"><span class="yinwen">疏</span>「君子謂觀乾」者，觀乾，消卦也，體乾九三，故曰「君子」。坤形爲「身」，觀上反三成蹇，三日「來反」，故曰「反身」。乾陽在三，「進德修業」，故曰「反身修德」。蓋觀乾德外著，反之于内，體乾夕惕也。「德之不修，是吾憂也」，論語文。蓋蹇難之時，惟以德之不修爲憂，故引孔子之言以明之。</span>
</div>
<div class="fenduan">
<p class="em" id="p13"><a class="gg-link" href="#p13" onclick="return changeColor(this);"></a>初六。往蹇，來譽。<span class="jiazhu">虞翻曰：「譽」謂二，「二多譽」也。失位應陰，往歷坎險，故「往蹇」。變而得位，以陽承二，故來而譽矣。</span></p>
<span class="jiazhu"><span class="yinwen">疏</span>「二多譽」，説卦文，故「譽謂二」也。初失正位，上應四陰，坎體爲險，故「往蹇」也。變而之正得位，以初陽比二陰，六爻皆正，故「來譽」也。</span>
</div>
<div class="fenduan">
<p class="em" id="p14"><a class="gg-link" href="#p14" onclick="return changeColor(this);"></a>象曰：「往蹇來譽，宜待時也。」<span class="jiazhu">虞翻曰：艮爲時。謂變之正，以待四也。</span></p>
<span class="jiazhu"><span class="yinwen">疏</span>艮動静不失其時，爲「時」，初變正，以待四應，故「宜待時也」。俗本作「宜待」，張本作「宜時」，鄭本作「宜待時」，虞從鄭本。「時」「尤」「之」古韻通，「待」與「尤」「之」不叶，故知鄭本是也。</span>
</div>
<div class="fenduan">
<p class="em" id="p15"><a class="gg-link" href="#p15" onclick="return changeColor(this);"></a>六二。王臣蹇蹇，匪躬之故。<span class="jiazhu">虞翻曰：觀乾爲「王」，坤爲「臣」爲「躬」，坎爲「蹇」也。之應涉坤，二五俱坎，故「王臣蹇蹇」。觀上之三，折坤之體，臣道得正，故「匪躬之故」，象曰「終无尤也」。</span></p>
<span class="jiazhu"><span class="yinwen">疏</span>觀五，乾九五也。乾爲君，故「爲王」。坤，臣道也，故「爲臣」。坤形爲身，故「爲躬」。坎，難也，蹇亦難也，故「坎爲蹇也」。五本坤，乾居之，故云「之應涉坤」。五，坎也，二互三，亦爲坎，内外兩坎，二比三應五，正遇坎中，故曰「王臣蹇蹇」。觀上反三，來折坤成艮，二三皆正，故「臣道得正」。艮體不獲其身，故「匪躬之故」。上從王事，故「終无尤也」。</span>
</div>
<div class="fenduan">
<p class="em" id="p16"><a class="gg-link" href="#p16" onclick="return changeColor(this);"></a>象曰：「王臣蹇蹇，終无尤也。」<span class="jiazhu">侯果曰：處艮之二，上應于五，五在坎中，險而又險，志在匡弼，匪惜其躬，故曰「王臣蹇蹇，匪躬之故」。輔臣以此，「終無尤也」。</span></p>
<span class="jiazhu"><span class="yinwen">疏</span>處艮二應坎五，五在坎中，二又互坎，故「險而又險」。二得中處正，有匡弼之志而不惜其躬者也。故曰「王臣蹇蹇，匪躬之故」。忘身輔君，故「終无尤也」。</span>
</div>
<div class="fenduan">
<p class="em" id="p17"><a class="gg-link" href="#p17" onclick="return changeColor(this);"></a>九三。往蹇，來反。<span class="jiazhu">虞翻曰：應正歷險，故「往蹇」。反身據二，故「來反」也。</span></p>
<span class="jiazhu"><span class="yinwen">疏</span>三正應上，中歷五坎，故「往蹇」。上反于三，下據二，舍應從比，故曰「來反」，即象傳所云「反身修德」也。</span>
</div>
<div class="fenduan">
<p class="em" id="p18"><a class="gg-link" href="#p18" onclick="return changeColor(this);"></a>象曰：「往蹇來反，内喜之也。」<span class="jiazhu">虞翻曰：「内」謂二陰也。</span></p>
<span class="jiazhu"><span class="yinwen">疏</span>「内」謂二，二陰爻也。三陽爲「喜」，反身據二，故「喜」也。</span>
</div>
<div class="fenduan">
<p class="em" id="p19"><a class="gg-link" href="#p19" onclick="return changeColor(this);"></a>六四。往蹇，來連。<span class="jiazhu">虞翻曰：連、輦、蹇，難也。在兩坎閒，進則无應，故「往蹇」，退初介三，故「來連」也。</span></p>
<span class="jiazhu"><span class="yinwen">疏</span>馬云「連亦難也」，「古音輦，輦亦難也，故云「連、輦、蹇、難也」。四在兩坎之閒，進退兩難，進謂往變，初已正則无應，故「往蹇」，退應初而閒于三，故「來連」。終得初應，故象曰「當位實也」。</span>
</div>
<div class="fenduan">
<p class="em" id="p20"><a class="gg-link" href="#p20" onclick="return changeColor(this);"></a>象曰：「往蹇來連，當位實也。」<span class="jiazhu">荀爽曰：蹇難之世，不安其所。欲往之三，不得承陽，故曰「往蹇」也。來還承五，則與至尊相連，故曰「來連」也。處正承陽，故曰「當位實也」。</span></p>
<span class="jiazhu"><span class="yinwen">疏</span>當蹇難之世，四居内外之閒，故「不安其所」。欲往三，則不得上承五陽，故「往蹇」。來承五陽，五爲天子，故「與至尊相連」。六居四爲「處正」，上比五爲「承陽」。易積算曰「陽實陰虚」，故曰「當位實也」。</span>
</div>
<div class="fenduan">
<p class="em" id="p21"><a class="gg-link" href="#p21" onclick="return changeColor(this);"></a>九五。大蹇，朋來。<span class="jiazhu">虞翻曰：當位正邦，故「大蹇」。睽兑爲朋，故「朋來」也。</span></p>
<span class="jiazhu"><span class="yinwen">疏</span>五當蹇難，處中得正。彖言「當位正邦」，五足當之，故曰「大蹇」。蹇旁通睽，睽體兑，兑象「朋友講習」爲朋，故「朋來也」。</span>
</div>
<div class="fenduan">
<p class="em" id="p22"><a class="gg-link" href="#p22" onclick="return changeColor(this);"></a>象曰：「大蹇朋來，以中節也。」<span class="jiazhu">干寶曰：在險之中而當王位，故曰「大蹇」。此蓋以託文王爲紂所囚也。承上據四應二，衆陰竝至。此葢以託四臣能以權智相救也。故曰「以中節也」。</span></p>
<span class="jiazhu"><span class="yinwen">疏</span>五在坎中，故爲「在險中」，五爲天子，故「當王位」。當王位而遇坎險，故曰「大蹇」。史記周本紀「崇侯虎譖西伯于殷紂，紂乃囚伯于羑里」，故云「此蓋以託文王爲紂所囚也」。上四二皆險，而五承之、據之、應之，故云「衆陰竝至」。史記「西伯之臣，閎夭之徒，求美女奇物善馬以獻紂，紂乃赦西伯」，此「蓋以託四臣能以權智相救也」。史但言「閎夭之徒」，此云「四臣」者，書君奭曰「武王惟兹四人」，注謂虢叔已死，而以四人爲閎夭散宜生泰顛南宫括也。五陽處大蹇之時，而羣陰朋來相濟，故曰「以中節也」。案：中庸曰「發而皆中節謂之和」，五居中行和，故「中節」。五中節，故能睽而同，是以「朋來」也。</span>
</div>
<div class="fenduan">
<p class="em" id="p23"><a class="gg-link" href="#p23" onclick="return changeColor(this);"></a>上六。往蹇，來碩。吉，利見大人。<span class="jiazhu">虞翻曰：陰在險上，變失位，故「往蹇」。碩謂三，艮爲碩。退來之三，故「來碩」。得位有應，故「吉」也。離爲見，大人謂五，故「利見大人」矣。</span></p>
<span class="jiazhu"><span class="yinwen">疏</span>陽陷陰中爲坎，坎爲險，故「陰在險上」。諸爻以遇坎爲蹇，上以乘坎爲蹇。上無所往，故以變爲往。變而失位，故「往蹇」也。「碩謂三」者，應在三，三體艮石爲碩。上退來應三，故「來碩」。六居上爲「得位」，九在三爲「有應」。蹇終則解，故「吉」也。初變成既濟，體離目爲「見」，乾五爲大人，故「大人謂五」，承陽有實，故「利見大人」也。</span>
</div>
<div class="fenduan">
<p class="em" id="p24"><a class="gg-link" href="#p24" onclick="return changeColor(this);"></a>象曰：「往蹇來碩，志在内也。利見大人，以從貴也。」<span class="jiazhu">侯果曰：處蹇之極，體猶在坎，水无所之，故曰「往蹇」。來而復位，下應于三，三德碩大，故曰「來碩」。三爲内主，五爲大人。若「志在内」，心附于五，則「利見大人」也。案：三互體離，離爲明目，五爲大人，「利見大人」之象也。</span></p>
<span class="jiazhu"><span class="yinwen">疏</span>侯注：位處蹇極，體在坎上，水无所往之象，故曰「往蹇」。來應于三，三體陽，陽爲大，三德碩大，故曰「來碩」。三在内卦之上，故爲主。五位天子爲大人。坎心爲志，應三，故「志在于内」。比五，故「志附于五」。是以「利見大人也」。案：三互四五爲離，離明爲目，利見五位大人，故「利見大人」也。愚案：五位貴，爻陽亦貴，上陰利見五陽，故曰「以從貴也」。</span>
</div>
</div></body></html>