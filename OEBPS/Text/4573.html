<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-家人</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>家人</h2></div>
<div class="fenduan">
<p class="em" id="p0"><a class="gg-link" href="#p0" onclick="return changeColor(this);"></a>序卦曰：「傷於外者，必反於家，故受之以家人。」<span class="jiazhu">韓康伯曰：傷於外者，必反諸内也。</span></p>
<span class="jiazhu"><span class="yinwen">疏</span>孟子曰「行有不得者，皆反求諸己」，故「傷於外者，必反修諸内也」。家人所以次明夷也。注疏本作「反修諸内」，義更備，故從之。</span>
</div>
<div class="fenduan">
<p class="em" id="p1"><a class="gg-link" href="#p1" onclick="return changeColor(this);"></a>䷤<span class="jiazhu">離下巽上</span>家人。利女貞。<span class="jiazhu">虞翻曰：遯初之四也。女謂離巽，二四得正，故「利女貞」也。馬融曰：家人以女爲奥主。長女中女各得其正，故特曰「利女貞」矣。</span></p>
<span class="jiazhu"><span class="yinwen">疏</span>虞注：從四陽二陰之例，卦自遯來，故云「遯初之四也」。二位大夫，又在内，故稱家。離二正内，應在乾五，乾陽生爲人，故名家人。「女謂離巽」者，離爲中女，巽爲長女。二體離，四體巽，二四皆得正位，故曰「利女貞」。馬注：禮運「奥者，老婦之祭也」，故云「家人以女爲奥主」。鄭禮注云「奥，當作爨」，非馬義也。離巽各得其正，故「利女貞」也。</span>
</div>
<div class="fenduan">
<p class="em" id="p2"><a class="gg-link" href="#p2" onclick="return changeColor(this);"></a>彖曰：「家人，女正位乎内，男正位乎外。<span class="jiazhu">王弼曰：謂二五也。家人之義，以内爲本者也，故先説女矣。</span></p>
<span class="jiazhu"><span class="yinwen">疏</span>「女正位乎内」，謂二陰也。「男正位乎外」，謂五陽也。家人之義，始于刑妻，故「以内爲本」而「先説女」也。又易氣從下生，是以彖傳之例，皆先内而後外。亦以卦名家人，故先女而後男也。</span>
<p class="em" id="p3"><a class="gg-link" href="#p3" onclick="return changeColor(this);"></a>男女正，天地之大義也。<span class="jiazhu">虞翻曰：遯乾爲天，三動坤爲地。男得天正于五，女得地正于二。故「天地之大義也」。</span></p>
<span class="jiazhu"><span class="yinwen">疏</span>卦自遯來，故遯乾爲天，三動成坤爲地。五于三才爲天道，故「男得天正于五」。二于三才爲地道，故「女得地正于二」。乾天坤地，故曰「天地之大義也」。</span>
<p class="em" id="p4"><a class="gg-link" href="#p4" onclick="return changeColor(this);"></a>家人有嚴君焉，父母之謂也。<span class="jiazhu">荀爽曰：離巽之中有乾坤，故曰「父母之謂也」。王肅曰：凡男女所以能各得其正者，由「家人有嚴君」也。家人有嚴君，故父子夫婦各得其正。家家咸正，而天下之治大定矣。案：二五相應，爲卦之主。五陽在外，二陰在内，父母之謂也。</span></p>
<span class="jiazhu"><span class="yinwen">疏</span>荀注：坤初之乾成巽，坤二之乾成離，故「離巽之中有乾坤」。説卦「乾，天也，故稱乎父。坤，地也，故稱乎母」。離巽成于乾坤，故曰「父母之謂也」。王注：「乾道成男，坤道成女」，乾坤正于上，則男女正乎下，故男女正，由家有父母爲嚴君也。鄭注禮大傳云「嚴猶尊也」，君道嚴威故曰嚴。「乾以君之」，故曰君。孝經曰「親生之膝下，以養父母曰嚴」。泰象傳曰「后以裁成天地之道」，復象傳曰「后不省方」，皆指坤。釋詁曰「后，君也」。故乾父坤母，皆有嚴君之義。家有嚴君，則人各得其正。一家正，則家家正，家家正，則天下之治大定矣。案：二五得位相應，爲卦之主。五陽在外，父象也。二陰在内，母象也。故曰「父母之謂也」。母亦謂之君者，猶父之父爲王父，父之母爲王母，又舅曰君，舅姑曰君姑之義也。</span>
<p class="em" id="p5"><a class="gg-link" href="#p5" onclick="return changeColor(this);"></a>父父子子，兄兄弟弟，<span class="jiazhu">虞翻曰：遯乾爲父，艮爲子。三五位正，故「父父子子」。三動時，震爲兄，艮爲弟。初位正，故「兄兄弟弟」。</span></p>
<span class="jiazhu"><span class="yinwen">疏</span>卦自遯來，故以遯乾五爲父，艮三爲子。三五位皆得正，故曰「父父子子」。家人三動時，震一索得男爲兄，艮三索得男爲弟。初五位得正。不言五者，蒙上省文也。兄先弟後，故曰「兄兄弟弟」。</span>
<p class="em" id="p6"><a class="gg-link" href="#p6" onclick="return changeColor(this);"></a>夫夫婦婦，<span class="jiazhu">虞翻曰：三動時，震爲夫。巽四爲婦。初四位正，故「夫夫婦婦」也。</span></p>
<span class="jiazhu"><span class="yinwen">疏</span>三動時，震一夫之行故爲夫。四體巽爲婦。初四位皆得正，夫内成，婦外成，故曰「夫夫婦婦」也。</span>
<p class="em" id="p7"><a class="gg-link" href="#p7" onclick="return changeColor(this);"></a>而家道正，正家而天下定矣。」<span class="jiazhu">荀爽曰：父謂五，子謂四。兄謂三，弟謂初。夫謂五，婦謂二也。各得其正，故「天下定矣」。陸績曰：聖人教先從家始，家正而天下化之，「修已以安百姓」者也。</span></p>
<span class="jiazhu"><span class="yinwen">疏</span>荀注：「父謂五」，乾陽也。「子謂四」，四承五也。兄三弟初，皆陽爻也。「夫謂五」，乾陽也。「婦謂二」，坤陰也。上不得正，故不與。五爻皆得其正，故「天下定矣」。陸注：大學曰「古之欲明明德于天下者，先治其國。欲治其國者，先齊其家」。故「聖人之教，先從家始。家正則天下化之也」。「修己以安百姓」，論語文。引之以明「正家而天下定」也。案：上變則六爻皆正，成既濟定，故曰「正家而天下定矣」。</span>
</div>
<div class="fenduan">
<p class="em" id="p8"><a class="gg-link" href="#p8" onclick="return changeColor(this);"></a>象曰：「風自火出，家人。<span class="jiazhu">馬融曰：木生火，火以木<span class="jiaozhusup">潘校：「木」，原本作「本」，據陳校本正。</span>爲家，故曰家人。火生于木，得風而盛，猶夫婦之道，相須而成。</span></p>
<span class="jiazhu"><span class="yinwen">疏</span>巽爲風，又爲木，巽木生離火，故云「火以木爲家」，而謂之家人也。「火生于木，得風而盛」者，葢火天氣，風地氣，火生于風，得風而火盛，猶男女之道，相須而成也。</span>
<p class="em" id="p9"><a class="gg-link" href="#p9" onclick="return changeColor(this);"></a>君子以言有物而行有恆。」<span class="jiazhu">荀爽曰：風火相與，必附于物。物大火大，物小火小。君子之言，必因其位。位大言大，位小言小。「不在其位，不謀其政」。故「言有物」也。大暑爍金，火不增其烈。大寒凝冰，火不損其熱。故曰「行有恆」矣。</span></p>
<span class="jiazhu"><span class="yinwen">疏</span>此釋未協經義。愚案：「君子」謂九三，遯艮「賢人」也。三互坎爲法則。禮哀公問「敢問何謂成身」，孔子對曰「不過乎物」。詩蒸民曰「有物有則」。言「物」而「則」在其中也。説文「恆，常也」。禮月令「文繡有恆」，言有常法也。三動成震，震聲爲言，震足爲行。言行未動，法則已具，故「言有物而行有恆」。繫上言「君子居其室，言出乎身加乎民，行發乎邇見乎遠」，故「言行」爲家人之要務。且風火性急，言行應違，見乎千里之外，其機亦速。君子觀風火之象，而知言行不可不慎也。又三與上應，上九象曰「反身之謂也」。故有物有恆以修身端，齊家之本也。</span>
</div>
<div class="fenduan">
<p class="em" id="p10"><a class="gg-link" href="#p10" onclick="return changeColor(this);"></a>初九。閑有家，悔亡。</p>
</div>
<div class="fenduan">
<p class="em" id="p11"><a class="gg-link" href="#p11" onclick="return changeColor(this);"></a>象曰：「閑有家，志未變也。」<span class="jiazhu">荀爽曰：初在潛位，未干國政，閑習家事而已，未得治官，故悔。居家理治，可移于官，守之以正，故「悔亡」。而未變從國之事，故曰「志未變也」。</span></p>
<span class="jiazhu"><span class="yinwen">疏</span>乾初九曰「潛龍勿用」，故云「初在潛位」。家人九五曰「王假有家」，國政也。初爲士，遠于五，故云「未干國政」。釋詁「閑，習也」。初爲家人之始，故但「閑習家事而已，未得治官」。其時困，宜有悔。君陳曰「惟孝友于兄弟，施于有政」，孔子曰「是亦爲政」，故云「居家理治，可移于官」。初得正，故「守之以正」，而「悔亡」也。尚未變從國事，故曰「志未變也」。愚案：馬注云「閑，闌也，防也」。説文「閑，闌也。从門中有木」。卦自遯來，遯艮爲門。初四易位成巽，巽木應初，門中有木，艮以止之，故曰閑。王注云「凡教在初而法在始」，故曰「閑有家」。坎險在前，故有悔。體離明，初爻剛得正有應，故「悔亡」也。應在坎，坎爲志，爻皆得正爲閑，故曰「志未變也」。</span>
</div>
<div class="fenduan">
<p class="em" id="p12"><a class="gg-link" href="#p12" onclick="return changeColor(this);"></a>六二。无<span class="jiaozhusup">潘校：「无」，原本作「勿」，據爻辭正。</span>攸遂，在中饋，貞吉。<span class="jiazhu">荀爽曰：六二處和得正，得正有應，有應有實，陰道之至美者也。坤道順從，故无所得遂。「供肴中饋，酒食是議」，故曰「中饋」。居中守正，永貞其志則吉，故曰「貞吉」也。</span></p>
<span class="jiazhu"><span class="yinwen">疏</span>以六居二，處和得正。已得正位，外有正應。陰虚陽實，有應而又有實。故爲「陰道之至美者也。桓八年公羊傳「遂者何？生事也。大夫無遂事」。何休注「專事之辭」。夫子制義，婦道无成。故云「坤道順從，而无所得遂」也。鄭云「爻體離，又互坎。火位在下，水在上，飪之象也」。饋，食也。故云「供肴中饋，酒食是議」，詩斯干文。二在中，故曰「中饋」。二爲居中，六爲守正，與五正應，惟永貞其志，則必獲吉，故曰貞<span class="jiaozhusup">潘校：「貞」上原衍「永」字，據爻辭及荀注删。</span>吉也」。</span>
</div>
<div class="fenduan">
<p class="em" id="p13"><a class="gg-link" href="#p13" onclick="return changeColor(this);"></a>象曰：「六二之吉，順以巽也。」<span class="jiazhu">九家易曰謂二居貞，巽順于五，則吉矣。</span></p>
<span class="jiazhu"><span class="yinwen">疏</span>二得位爲居貞，外應巽五，剛柔相得，故巽順于五，則吉矣。</span>
</div>
<div class="fenduan">
<p class="em" id="p14"><a class="gg-link" href="#p14" onclick="return changeColor(this);"></a>九三。家人嗃嗃，悔厲吉。婦子嘻嘻，終吝。<span class="jiazhu">王弼曰：以陽居陽，剛嚴者也。處下體之極，爲一家之長。行與其慢也，寧過乎恭。家與其瀆也，寧過乎嚴。是以家雖嗃嗃，悔厲猶得吉也。婦子嘻嘻，失家節也。侯果曰：嗃嗃，嚴也。嘻嘻，笑也。</span></p>
<span class="jiazhu"><span class="yinwen">疏</span>王注：陽爻陽位，故云「以陽居陽」。乾德剛健，乾道威嚴，故云「剛嚴者也」。三處下體之極，爲一家之主，貴乎剛嚴。過恭過嚴，非中和之道。然與其慢，毋寧恭，與其瀆，毋寧嚴，即孔子寧戚寧儉之意。「嗃嗃」，劉作「熇熇」。犍爲舍人爾雅注云「嗃嗃，盛烈也」，内經岐伯言「無制熇熇之熱」是也。「嘻嘻」，張作「嬉嬉」，陸作「喜喜」。鄭注「嗃嗃，苦熱之意。嘻嘻，驕佚自笑之意」。是以家雖嗃嗃，悔其過厲，然終得吉也。若縱其婦子嘻嘻，喜笑失乎家節，故終吝也。侯注：説文「嗃嗃，嚴酷貌」，故云「嗃嗃，嚴也」。史記魏其武安侯傳「夫怒因嘻笑」，故云「嘻嘻<span class="jiaozhusup">潘校：「嘻」當重文，據爻辭及侯注補。</span>，笑也」。</span>
</div>
<div class="fenduan">
<p class="em" id="p15"><a class="gg-link" href="#p15" onclick="return changeColor(this);"></a>象曰：「家人嗃嗃，未失也。婦子嘻嘻，失家節也。」<span class="jiazhu">九家易曰：别體異家，陰陽相據，喜樂過節也。别體異家，謂三五也。陰陽相據，三五各相據陰，故言婦子也。</span></p>
<span class="jiazhu"><span class="yinwen">疏</span>内外二卦爲「别體異家」。「陰陽相據」則和，和故「喜樂過節也」。三與五同功，而三居内，五居外，故「别體異家，謂三五也」。「陰陽相據」者，三據二，五據四，故「三五各相據陰」。三體離中女爲婦，互坎中男爲子，故「言婦子也」。案：孔疏云「初雖悔厲，似失于猛，終无慢黷，故曰『未失也』。若縱其嘻嘻，初雖歡樂，失家節者也」。</span>
</div>
<div class="fenduan">
<p class="em" id="p16"><a class="gg-link" href="#p16" onclick="return changeColor(this);"></a>六四。富家大吉。</p>
</div>
<div class="fenduan">
<p class="em" id="p17"><a class="gg-link" href="#p17" onclick="return changeColor(this);"></a>象曰：「富家大吉，順在位也。」<span class="jiazhu">虞翻曰：三變體艮，艮爲篤實，坤爲大業。得位應初，順五乘三，比據三陽，故曰「富家大吉」。「順在位也」，謂順于五矣。</span></p>
<span class="jiazhu"><span class="yinwen">疏</span>三變則四體艮，艮成始成終，故「爲篤實」。「富有之謂大業」，故「坤爲大業」。禮運曰「天生時而地生財」。誥志曰「地作富」。坤爲地，故富也。六居四爲得位，初正應爲應初。上順五，下乘三。初三五皆陽，故云「比據三陽」。陽爲大、爲吉，故曰「富家大吉」。得位順五，故曰「順在位也，謂順于五矣」。</span>
</div>
<div class="fenduan">
<p class="em" id="p18"><a class="gg-link" href="#p18" onclick="return changeColor(this);"></a>九五。王假有家，勿恤吉。<span class="jiazhu">陸績曰：假，大也。五得尊位，據四應二，以天下爲家，故曰「王大有家」。天下正之，故无所憂則吉。</span></p>
<span class="jiazhu"><span class="yinwen">疏</span>「假，大也」，釋詁文。五乾爲君，故云「五得尊位」。近據四，下正應二，羣陰順從。王者以天下爲家，故曰「王大有家」。三坎爲恤，三變則五交二而勿恤。「正家而天下定」，故无所憂而吉也。案：王弼注云「假，至也」。口訣義引先儒云「猶如舜能治家，處于嬀汭，即是歸讓至焉」，義亦可通。</span>
</div>
<div class="fenduan">
<p class="em" id="p19"><a class="gg-link" href="#p19" onclick="return changeColor(this);"></a>象曰：「王假有家，交相愛也。」<span class="jiazhu">虞翻曰：乾爲愛也，二稱家。三動成震，五得交二，初得交四，故「交相愛」，震爲交也。</span></p>
<span class="jiazhu"><span class="yinwen">疏</span>乾元爲仁，故「爲愛」。二位大夫，故「稱家」。三動成震，交互其閒。故五陽得交二陰，初陽得交四陰，爲「交相愛也」。乾交坤自震始，故「震爲交」。屯彖傳曰「剛柔始交」，是其義也。</span>
</div>
<div class="fenduan">
<p class="em" id="p20"><a class="gg-link" href="#p20" onclick="return changeColor(this);"></a>上九。有孚威如，終吉。<span class="jiazhu">虞翻曰：謂三已變，與上易位成坎，坎爲孚，故「有孚」。乾爲威。如，自上之坤，故「威如」。易則得位，故「終吉」也。</span></p>
<span class="jiazhu"><span class="yinwen">疏</span>三已變，與上易位成坎，坎卦辭曰「習坎有孚」，故曰「有孚」。遯乾爲君，君德威嚴，故曰威。如，往也。自上之坤，故曰「威如」。易位得正，故「終吉也」。愚案：上應三體坎爲「有孚」，上體乾爲「威如」。敬信之道，所以修身，所以齊家，即所以治國。上爲終，故「終吉」也。</span>
</div>
<div class="fenduan">
<p class="em" id="p21"><a class="gg-link" href="#p21" onclick="return changeColor(this);"></a>象曰：「威如之吉，反身之謂也。」<span class="jiazhu">虞翻曰：謂三動坤爲身，上之三成既濟定，故「反身之謂」。此「家道正，正家而天下定矣」。</span></p>
<span class="jiazhu"><span class="yinwen">疏</span>三動成坤，坤形爲身。上之三，三上易位成既濟定。「言有物行有恆」，故曰「反身之謂也」。蹇觀皆上反三，亦云「反身」，是也。「正家而天下定」，上變成既濟時也。故引彖傳文以明之。</span>
</div>
</div></body></html>