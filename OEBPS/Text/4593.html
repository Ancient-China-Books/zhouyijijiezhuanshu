<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-巽</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>巽</h2></div>
<p class="em"><a class="gg-link" href="#p0" onclick="return changeColor(this);"></a>
序卦曰：「旅无所容，故受之以巽。巽者，入也。」<span class="jiazhu">崔憬曰：旅寄于外而无所容，則必入矣，故曰「旅无所容，受之以巽」。</span>
<span class="jiazhu"><span class="yinwen">疏</span>羇旅親寡，宜无所容。唯巽順而後有所入也，故旅次以巽。</span>
</p>
<p class="em"><a class="gg-link" href="#p1" onclick="return changeColor(this);"></a>
䷸<span class="jiazhu">巽下巽上</span>巽。小亨。利有攸往，利見大人。<span class="jiazhu">虞翻曰：遯二之四。柔得位而順五剛，故「小亨」也。大人謂五，離目爲見。二失位利正，往應五，故「利有攸往，利見大人」矣。</span>
<span class="jiazhu"><span class="yinwen">疏</span>從四陽二陰之例，巽自遯來，故云「遯二之四」。四柔得位而上順五剛，四陰爲小，故「小亨也」。乾五爲大人，故「大人謂五」。互離目爲見。二陽失位，利變之正，自内曰往，往應五，故「利有攸往」。往必歷離，離爲見，故「利見大人矣」。</span>
</p>
<p class="em"><a class="gg-link" href="#p2" onclick="return changeColor(this);"></a>
彖曰：「重巽以申命，<span class="jiazhu">陸績<span class="jiaozhusup">潘校：「績」，原本作「續」，據陳校本正。</span>曰：巽爲命令。重命令者，欲丁寧也。</span>
<span class="jiazhu"><span class="yinwen">疏</span>「乾道變化，各正性命」，謂陽爲乾性，陰爲坤命。巽坤元，故爲命。又震巽同聲相應，陰宣陽命，故「巽爲命令」。書堯典「申命羲叔」，孔傳「申，重也」。重故申。重申者，丁寧之意。後漢書郎顗傳「丁寧再三，留神于此」，彼此相屬之謂也。</span>
剛巽乎中正而志行。<span class="jiazhu">陸績曰：二得中，五得正，體兩巽，故曰「剛巽乎中正」也。皆據陰，故「志行」也。虞翻曰：剛中正，謂五也。二失位，動成坎，坎爲志。終變成震，震爲行也。</span>
<span class="jiazhu"><span class="yinwen">疏</span>陸注：二雖不正得中，五得中得正。内外兩巽，巽者，入也。剛入乎二五，故曰「剛巽乎中正也」。初四皆陰，二五據之，故「志行也」。虞注：五陽得中得正，故「剛中正謂五也」。二失位，當變應五，故「動成坎體」。坎心爲志。「其究爲躁卦」，故「終變成震」。震足爲行，故「志行」也。</span>
柔皆順乎剛，是以小亨，<span class="jiazhu">陸績曰：陰爲卦主，故「小亨」。</span>
<span class="jiazhu"><span class="yinwen">疏</span>乾體而坤陰入之爲巽，故「陰爲卦主」。陽大陰小，故「小亨」。</span>
利有攸往，利見大人。」<span class="jiazhu">案：其義已見繇辭。</span>
<span class="jiazhu"><span class="yinwen">疏</span>虞義已詳，不再釋。</span>
</p>
<p class="em"><a class="gg-link" href="#p3" onclick="return changeColor(this);"></a>
象曰：「隨風，巽。君子以申命行事。」<span class="jiazhu">虞翻曰：「君子」謂遯乾也。巽爲命，重象，故「申命」。變至三，坤爲事，震爲行，故「行事」也。荀爽曰：巽爲號令，兩巽相随，故「申命」也。法教百端，令行爲上，貴其必從，故曰「行事」也。</span>
<span class="jiazhu"><span class="yinwen">疏</span>虞注：風者，天之號令。随，從也。風從地，所以散布陰氣也。以巽随巽，重，故稱「随」。巽陰卦，故知「君子謂遯乾也」。巽爲命令，重巽，故「申命」。初已變二至三，互四成坤，坤發事業爲事，初陽震足爲行，故「行事也」。荀注：巽風爲號命，畢命曰「樹之風聲」是也。重巽相隨，故曰「申命」。法教雖有百端，以令行爲上，令出惟行，弗惟反，故「貴其必從」而曰「行事也」。</span>
</p>
<p class="em"><a class="gg-link" href="#p4" onclick="return changeColor(this);"></a>
初六。進退，利武人之貞。<span class="jiazhu">虞翻曰：巽爲「進退」，乾爲「武人」。初失位，利之正爲乾，故「利武人之貞」矣。</span>
<span class="jiazhu"><span class="yinwen">疏</span>陽由震而入伏于巽爲退，由巽而反于震爲進，故「巽爲進退」。皆在于初，故初稱「進退」。其在爻，則二退初進亦是也。楚語曰「天事武」，韋注「乾稱剛健，故武」，乾爲人爲武，故爲「武人」。初陰失位，利變之正成乾，故「利武人之貞矣」。葢巽初陰柔，故進退不果。變乾則健而正也。案：巽在卦氣，内卦主七月，外卦主八月。初在卦内，七月也。禮記月令「立秋之日，賞軍帥武人于朝」，故曰「利武人之貞」。</span>
</p>
<p class="em"><a class="gg-link" href="#p5" onclick="return changeColor(this);"></a>
象曰：「進退，志疑也。<span class="jiazhu">荀爽曰：風性動進退，欲承五，爲二所據，故志以疑也</span>
<span class="jiazhu"><span class="yinwen">疏</span>風性之動，其行无常，進退之象。欲上承五，近爲二據，故「志疑也」。案：坎爲「疑」爲「志」，上應伏坎，故「志疑也」。</span>
利武人之貞，志治也。」<span class="jiazhu">虞翻曰：動而成乾，乾爲大明，故「志治」，「乾元用九，天下治」，是其義也。</span>
<span class="jiazhu"><span class="yinwen">疏</span>初動成乾，乾有大明之象，故曰「志治」。乾文言曰「乾元用九，天下治也」，即「志治」之義。震巽陰陽出入，故象乾坤。愚案：進退之義，取震巽一陽出入。巽究爲躁卦，與震旁通。初欲變陽應四，四伏坎爲「志」爲「疑」，伏坎不應初變，故「志疑也」。初動成乾，利于得正，四坎出，則全體皆乾，故有取于「乾元用九」，而志在「天下治也」。</span>
</p>
<p class="em"><a class="gg-link" href="#p6" onclick="return changeColor(this);"></a>
九二。巽在牀下。<span class="jiazhu">宋衷曰：巽爲木，二陽在上，初陰在下，牀之象也。二无應于上，退而據初，心在于下，故曰「巽在牀下」也。荀爽曰：牀下，以喻近也。二者軍帥，三者號令，故言「牀下」，以明將之所專，不過軍中事也。</span>
<span class="jiazhu"><span class="yinwen">疏</span>宋注：體巽爲木，又爲股，二陽覆上而横列，牀之幹也。一陰承上而對峙，牀之足也。故有牀象。二失位，无應于五，退據初陰，初爲下，二動之初，故「心在于下」而曰「巽在牀下」也。四爻虞注所謂「欲二之初」，是也。荀注：牀下，至近之地，故「以喻近也」。師以九二陽爻爲主，爻辭曰「在師中吉」，故云「二者軍帥」。至三成巽，故云「三者號令」。「言牀下」者，明將專軍中之事，令不及遠也。</span>
用史巫紛若，吉无咎。<span class="jiazhu">荀爽曰：史以書勳，巫以告廟。紛，變，若，順也。謂二以陽應陽，君所不臣，軍帥之象。征伐既畢，書動告廟，當變而順五則吉，故曰「用史巫紛若，吉无咎」矣。</span>
<span class="jiazhu"><span class="yinwen">疏</span>夏官司勳「凡有功者，銘書于王之大常，祭于大烝，司勳詔之。大功，司勳藏其貳」，其官則「史四人」，故云「史以書勳」其實卜史祝史之類皆是。世本「巫咸始作巫」，周禮春官「司巫掌羣巫之政令」，又有男巫女巫，即楚語所謂「在男曰覡，在女曰巫」是也。神明降之，故云「巫以告廟」。「紛」訓「變」者，説文「變，更也」，即紛更之意也。若，順也，堯典「欽若昊天」，孔傳以爲「敬順」是也。五君位，二臣位，二以陽應陽，君所不臣。將在外，君命有所不受，故曰「軍帥之象」。若征伐既畢，史書勳，巫告廟，當變剛爲柔，上順五陽則吉，故曰「用史巫紛若，吉无咎矣」。案：兑爲巫，巽爲命令，兑又爲書契，史象也，二人坤用之，故「用史巫」。失位有咎，變而順五，則吉且无咎。</span>
</p>
<p class="em"><a class="gg-link" href="#p7" onclick="return changeColor(this);"></a>
象曰：「紛若之吉，得中也。」<span class="jiazhu">荀爽曰：謂二以處中和，故能變。</span>
<span class="jiazhu"><span class="yinwen">疏</span>二處中和，變而得位，故曰「得中也」。案：巽在牀下，謂一陰伏于二陽，伏慝之象，愚夫婦之所驚也。于是乎用史巫，紛以祈禳之。所以吉而无咎者，鬼神生于人心，安其心而慝去矣。用之得中，雖史巫瑣屑之事，亦中也。</span>
</p>
<p class="em"><a class="gg-link" href="#p8" onclick="return changeColor(this);"></a>
九三。頻巽，吝。<span class="jiazhu">虞翻曰：頻，頞也。謂二已變，三體坎艮，坎爲憂，艮爲鼻，故「頻巽」。无應在險，故「吝」也。</span>
<span class="jiazhu"><span class="yinwen">疏</span>復六三「頻復」，虞彼注云「頻，蹙也」，孟子「疾首蹙頞而相告」，莊子「深矉蹙頞」，頞言頻蹙，故曰「頻，頞也」。玉篇「頞，鼻莖也」。二變應五，三互坎成艮。坎加憂爲憂。艮「山澤通氣」，以虚受澤，故爲鼻。憂見于鼻，故有「頻巽」之象。上无正應，坎爲在險，故「吝也」。</span>
</p>
<p class="em"><a class="gg-link" href="#p9" onclick="return changeColor(this);"></a>
象曰：「頻巽之吝，志窮也。」<span class="jiazhu">荀爽曰：乘陽无據，爲陰所乘，號令不行，故「志窮也」。</span>
<span class="jiazhu"><span class="yinwen">疏</span>以三陽乘二不正之陽，非所據而據，故「无據」。上爲四陰所乘，三之號令不行。二動，三險坎中。故「志窮也」。在坎爲志，不變爲窮。上爻「貞凶」謂此也。</span>
</p>
<p class="em"><a class="gg-link" href="#p10" onclick="return changeColor(this);"></a>
六四。悔亡，田獲三品。<span class="jiazhu">虞翻曰：「田」謂二也，地中稱「田」。初失位无應，悔也，欲二之初，己得應之，故「悔亡」。二動得正，處中應五，五多功，故象曰「有功也」。二動，艮爲手，故稱「獲」，謂艮爲狼，坎爲豕，艮二之初，離爲雉，故「獲三品」矣。翟玄曰：「田獲三品」，下三爻也。謂初巽爲離，二兑爲羊，三離爲雉也。案：穀梁傳曰「春獵曰田，夏曰苗，秋曰蒐，冬曰狩」，田獲三品，「一爲乾豆，二爲賓客，三爲充君之庖」，注云「上殺中心乾之爲豆實。次殺中髀骼，以供賓客。下殺中腹，充君之庖廚。尊神敬客之義也。」</span>
<span class="jiazhu"><span class="yinwen">疏</span>虞注：二位在田，故「田謂二也」。二于三才爲地道，田在地上，故「地中稱田」，與乾九二「見龍在田」同義。又離爲罔罟，互離有田象。下與初應，初陰失位，四无正應，故悔。四欲二動之初，已得正應，故「悔亡」。二動成陰得正，處下之中，上應五陽。「五多功」，繫下文。近承五，故象曰「有功」。二動，初在艮爲手，以手取物，故「稱獲」。艮黔喙之屬，故「爲狼」。二變，互坎爲豕。「艮」字衍，巽二之初，體離爲雉，故「獲三品矣」。翟注：四應初，初在下體，故「田獲三品」謂下三爻。初體巽爲雞，一也。二互三四兑爲羊，二也。三互四五離爲雉，三也。案：「春獵曰田，夏曰苗，秋曰蒐，冬曰狩」，桓四年傳。「一爲乾豆，二爲賓客，三爲充君之庖」，穀梁本王制也。注，范寗注也。注云「上殺中心，乾之爲豆實」，楊士勛釋曰「何休云『自左膘射之，達于右腢，中心死疾，故乾而豆之，以薦宗廟。豆，祭器名，狀如鐙，天子二十有六，諸公十有六，諸侯十有二，卿上大夫八，下大夫六，士三也。』」又云「次殺中髀骼，以供賓客」，釋曰「何休云『自左膘射之，達于右脾，遠<span class="jiaozhusup">潘校：「遠」，原本作「達」，據陳校本正。</span>心死難，故爲次殺』，毛傳云『次殺者，射右耳，本次之』，今注云射髀骼，則與彼異也。」髀骼者，案儀禮『髀骨，膝以上者』是也。又云「下殺中腸<span class="jiaozhusup">潘校：「腸」，原本作「腹」，據陳校本正。</span>，充君之庖廚，尊神敬客之義也」，釋曰「何休云『自左膘射之，達于右䯚』，毛傳云「左髀達于右䯚爲下殺』。此云中腸<span class="jiaozhusup">潘校：「腸」，原本作「腹」，據陳校本正。</span>，同彼二説，並无妨也」。</span>
</p>
<p class="em"><a class="gg-link" href="#p11" onclick="return changeColor(this);"></a>
象曰：「田獲三品，有功也。」<span class="jiazhu">王弼曰：得位承五而依尊履正。以斯行命，必能獲彊暴，遠不仁者也。獲而有益，莫若三品，故曰「有功也」。</span>
<span class="jiazhu"><span class="yinwen">疏</span>四得位，即「履正」。上承五，即「依尊」。以此行命，故「能獲彊暴而遠不仁」。譬諸田獵，獲而有益，莫若三品。承五多功，故「有功也」。</span>
</p>
<p class="em"><a class="gg-link" href="#p12" onclick="return changeColor(this);"></a>
九五。貞吉悔亡，无不利。无初有終。<span class="jiazhu">虞翻曰：得位處中，故「貞吉悔亡，无不利」也。震巽相薄，雷風无形，當變之震矣。巽究爲躁卦，故「无初有終」也。</span>
<span class="jiazhu"><span class="yinwen">疏</span>九爲得位，五爲處中。得正，故「貞吉」。无應有悔，得正，故「悔亡」。二變應五，故「无不利」。震雷巽風，相薄无形，故卦特變。巽變之震，説卦所謂「巽究爲躁卦」是也。初二上皆失正，初變及二以應五，五亦使上終變應三，終上成震得位，故「无初有終」也。</span>
先庚三日，後庚三日，吉。<span class="jiazhu">虞翻曰：震，庚也。謂變初至二成離，至三成震，震主庚，離爲日，震三爻在前，故「先庚三日」，謂益時也。動四至五成離，終上成震，震爻在後，故「後庚三日」也。巽初失正，終變成震得位，故「无初有終吉」。震究爲蕃鮮白，謂巽白，巽究爲躁卦，躁卦謂震也。與蠱「先甲三日，後甲三日」同義。五動成蠱，乾成于甲，震成于庚。陰陽，天地之始終，故經舉甲庚于蠱彖巽五也。</span>
<span class="jiazhu"><span class="yinwen">疏</span>震納庚，故云「震，庚也」。巽之變震從初始，初變成陽，變至二成陰爲離，變至三成陰<span class="jiaozhusup">潘校：「陰」，原本作「陽」，據卦象正。</span>爲震。震主庚，故言庚。離爲日，故言日。「震三爻在前」者，對後震爲前，故曰「先庚三日」。前三爻皆變成益，故「謂益時也」。四動成陽，動至五成陰爲離，動終于上成陰<span class="jiaozhusup">潘校：「陰」，原本作「陽」，據卦象正。</span>爲震。前震已成，外震在外，故曰「後庚三日」。巽初陰失正，終變成震，初終皆得正位，故「无初有終」而獲吉也。震其究爲蕃鮮，蕃鮮者，白也。巽爲白，「謂巽白」者，究爲巽也。巽究爲躁卦，「謂震也」者，震在上躁動也。「與蠱同義」者，巽五動成蠱。蠱初變成乾，乾納甲，故「乾成于甲」而曰「先甲三日，後甲三日」也。巽終變成震，震納庚，故「震成于庚」而曰「先庚三日，後庚三日」也。乾陽爲始，坤陰爲終，故曰「陰陽，天地之始終」。舉甲于蠱彖，舉庚於巽五，以有陰陽始終之義也。</span>
</p>
<p class="em"><a class="gg-link" href="#p13" onclick="return changeColor(this);"></a>
象曰：「九五之吉，位正中也。」<span class="jiazhu">虞翻曰：居中得正，故吉也。</span>
<span class="jiazhu"><span class="yinwen">疏</span>五居中，九得正。中正，故吉也。</span>
</p>
<p class="em"><a class="gg-link" href="#p14" onclick="return changeColor(this);"></a>
上九。巽在牀下。<span class="jiazhu">虞翻曰：「牀下」謂初也。窮上反下成震，故「巽在牀下」。象曰「上窮也」，明當變窮上而復初者也。九家易曰：上爲宗廟。禮封賞出軍，皆先告廟，然後受行。三軍之命，將之所專，故曰「巽在牀下」也。</span>
<span class="jiazhu"><span class="yinwen">疏</span>虞注：二「牀下」謂初，上「牀下」亦謂初也。陽失位，窮于上，反下成震，故曰「巽在牀下」。象曰「上窮」，言上窮則當變而復初也。巽上復震，猶否上復泰也。九家注：爻例上爲宗廟。夏官司勳「凡有功者，祭于大烝，司勳詔之。大功，司勳藏其貳，賞地之政」。大祝大師宜于社造于祖。故曰「封賞出軍，皆先告廟，然後受行」。巽爲命，故曰「三軍之命，將之所專」。與九二同義，故亦曰「巽在牀下也」。</span>
喪其齊斧，貞凶。<span class="jiazhu">虞翻曰：變至三時，離毁入坤，坤爲「喪」，巽爲「齊」，離爲「斧」，故「喪其齊斧」。三變失位，故「貞凶」。荀爽曰：軍罷師旋，亦告于廟。還斧于君，故「喪齊斧」。正如其故，不執臣節，則凶。故曰「喪其齊斧，貞凶」。</span>
<span class="jiazhu"><span class="yinwen">疏</span>虞注：巽究爲震，變至三時，互離毁，入變坤，坤喪于乙爲「喪」，齊乎巽爲「齊」，離戈兵爲「斧」，故「喪其齊斧」。諸本皆作「資斧」。漢書王莽傳引此爻曰「喪其齊斧」，應劭曰「齊，利也。亡其利斧，言无以復斷斬也」。虞從古本，故作「齊」也。三變成震，失乎正位，故「貞凶」。荀注：古者飲至策勳，皆在于廟，賜弓矢斧鉞，然後得專征伐。故出則授斧，入則還斧，還斧于君，故「喪齊斧」，已喪齊斧，若正如其故，是不執臣節，則凶矣，故曰「喪其齊斧，貞凶」。愚案：九二「巽在牀下」，雖失正，然得中，變而應五，故吉。上位爲廟，史巫所以告廟。應五承上，故「用史巫」，變順爲吉也。上九「巽在牀下」，既失正，又過卑，三變應上亦凶。三離齊斧，變坤爲喪，失其齊斷，故「喪齊斧」，變正亦凶也。</span>
</p>
<p class="em"><a class="gg-link" href="#p15" onclick="return changeColor(this);"></a>
象曰：「巽在牀下，上窮也。<span class="jiazhu">虞翻曰：陽窮上反下，故曰「上窮也」。</span>
<span class="jiazhu"><span class="yinwen">疏</span>陽窮巽上，反于震下，故曰「上窮也」。</span>
喪其齊斧，正乎凶也。」<span class="jiazhu">虞翻曰：上應于三，三動失正，故曰「正乎凶也」。</span>
<span class="jiazhu"><span class="yinwen">疏</span>上與三應，三陽得正，動而應上，失乎正位，故曰「正乎凶也」。</span>
</p>
</div></body></html>