<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-節</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>節</h2></div>
<p class="em"><a class="gg-link" href="#p0" onclick="return changeColor(this);"></a>
序卦曰：「物不可以終離，故受之以節。」<span class="jiazhu">崔憬曰：離散之道，不可終行，當宜節止之，故言「物不可以終離，受之以節」。</span>
<span class="jiazhu"><span class="yinwen">疏</span>否泰剥復，天理循環，故「離散之道，不可終行，宜當節以止之」，庶涣者不終涣矣。彖傳曰「節以制度」，禮樂記曰「天高地下，萬物散殊，而禮制行矣」。因高下散殊而制禮，即涣受以節之義也。</span>
</p>
<p class="em"><a class="gg-link" href="#p1" onclick="return changeColor(this);"></a>
䷻<span class="jiazhu">兑下坎上</span>節。亨。<span class="jiazhu">虞翻曰：泰三之五，天地交也。五「當位以節，中正以通」，故「節亨」也。</span>
<span class="jiazhu"><span class="yinwen">疏</span>從三陽三陰之例，卦自泰來，故「泰三之五」。以乾交坤，故「天地交也」。五得正，互艮爲止。「節，止也」。又艮爲堅多節。故「五當位以節」。得中得正，體坎爲通，故「中正以通」。交故通，通故亨也。</span>
苦節不可貞。<span class="jiazhu">虞翻曰：謂上也。應在三，三變，成離火，「炎上作苦」。位在火上，故「苦節」。雖得位乘陽，故「不可貞」。</span>
<span class="jiazhu"><span class="yinwen">疏</span>上六言「苦節」，故「苦節謂上也」。上應在三，三變，互成離火。「炎上作苦」，洪範文。三變，至五互離，位在火上，故言「苦節」。上陰雖得正位，然近乘五陽，在上過節，故「不可貞」。</span>
</p>
<p class="em"><a class="gg-link" href="#p2" onclick="return changeColor(this);"></a>
彖曰：「節亨，剛柔分而剛得中。<span class="jiazhu">盧氏曰：此本泰卦。分乾九三升坤五，分坤六五下處乾三，是「剛柔分而剛得中」也。</span>
<span class="jiazhu"><span class="yinwen">疏</span>泰卦上坤下乾，三五易位，是「剛柔分」而「天地交」也。二五皆剛得中，而五尤得正也。</span>
苦節不可貞，其道窮也。<span class="jiazhu">虞翻曰：位極于上，乘陽，故窮也。</span>
<span class="jiazhu"><span class="yinwen">疏</span>上六位極于上，下乘五陽，泰時已極，故「道窮也」。</span>
説以行險，<span class="jiazhu">虞翻曰：兑説坎險，震爲行，故「説以行險」也。</span>
<span class="jiazhu"><span class="yinwen">疏</span>内兑爲説，外坎爲險，互震爲行，故「説以行險也」。</span>
當位以節，中正以通。<span class="jiazhu">虞翻曰：中正謂五，坎爲通也。</span>
<span class="jiazhu"><span class="yinwen">疏</span>五得中得正，故「中正謂五」。五體坎爲通，故「中正以通」。</span>
天地節而四時成，<span class="jiazhu">虞翻曰：泰乾天坤地。震春兑秋坎冬，三動離爲夏。故「天地節而四時成」也。</span>
<span class="jiazhu"><span class="yinwen">疏</span>泰乾爲天，坤爲地。泰節皆互震爲春。節兑爲秋，坎爲冬，三變離爲夏。天地之數以六十爲節，故易卦至六十而爲節。月有中氣，有節氣，節以損其過而歸之中，故「天地節而四時成也」。</span>
節以制度，不傷財，不害民」。<span class="jiazhu">虞翻曰：艮手稱「制」，坤數十爲「度」。坤又爲「害」爲「民」爲「財」，二動體剥，剥爲「傷」。三出復位成既濟定，坤剥不見，故「節以制度，不傷財，不害民」。</span>
<span class="jiazhu"><span class="yinwen">疏</span>説文「制，裁也」。裁物以手，體互艮爲手，故「艮手稱制」。舜典「同律度量衡」，孔傳「度，丈尺也」。十寸爲尺，十尺爲丈。坤癸數十，故爲度。又坤陰慝爲害，衆爲民，富有爲財。二動至五體象剥，故爲傷。三陽出，復正位，成既濟定，坤害剥傷，毁滅不見，故「節以制度，不傷財，不害民」。三所以「嗟若无咎」也。鄭氏云「空府藏則傷財，力役繁則害民。二者，奢泰之所致。故「節以制度」，則無傷財害民之事矣。</span>
</p>
<p class="em"><a class="gg-link" href="#p3" onclick="return changeColor(this);"></a>
象曰：「澤上有水，節。<span class="jiazhu">侯果曰：澤上有水，以隄防爲節。</span>
<span class="jiazhu"><span class="yinwen">疏</span>隄防，所以節水者也，故「澤上有水」，則「以隄防爲節，」不節則潰矣。</span>
君子以制數度，議德行」。<span class="jiazhu">虞翻曰：君子，泰乾也。艮止爲「制」，坤爲「度」，震爲「議」爲「行」，乾爲「德」，故「以制數度，議德行」。乾三之五爲「制數度」，坤五之乾爲「議德行」也。</span>
<span class="jiazhu"><span class="yinwen">疏</span>乾三爲「君子」，故「君子謂泰乾也」。艮手止，故稱「制」。坤十爲度，故爲「數度」。互震聲爲「議」，震足爲「行」，乾盛德爲「德」，故「以制數度，議德行」。坤爲「數度」，乾三之五成艮，故爲「制數度」。乾爲「德行」，坤五之乾成震，爲「議德行」也。</span>
</p>
<p class="em"><a class="gg-link" href="#p4" onclick="return changeColor(this);"></a>
初九。不出户庭，无咎。<span class="jiazhu">虞翻曰：泰坤爲「户」，艮爲「庭」，震爲「出」。初得位應四，故「不出户庭，无咎」矣。</span>
<span class="jiazhu"><span class="yinwen">疏</span>泰坤闔户爲「户」，節互艮門闕爲「庭」，帝出乎震爲「出」。初陽得位，上應四陰爲「户庭」，初不變，故「不出户庭」。比陽宜有咎，得正，故「无咎」矣。</span>
</p>
<p class="em"><a class="gg-link" href="#p5" onclick="return changeColor(this);"></a>
象曰：「不出户庭，知通塞也」。<span class="jiazhu">虞翻曰：坎爲「通」。二變，坤土壅初爲「塞」。崔憬曰：爲節之始，有應于四，四爲坎險，不通之象。以節崇塞，雖不通，可謂「知通塞」矣。户庭，室庭也。慎密守節，故不出焉而无咎也。案：初九應四，四互坎艮，艮爲門闕，四居艮中，是爲内户，户庭之象也。</span>
<span class="jiazhu"><span class="yinwen">疏</span>虞注：應坎爲「通」。二變則互坤土，壅初爲「塞」。通塞皆節澤之道也。崔注：初居節始，正應在四，四坎爲險，不通之象。不通則不宜崇塞。苟節其崇塞，雖不通，可謂「知通塞」矣。蓋初本泰乾，繫上曰「乾以易知」，下曰「德行恆易以知險」。四在坎爲通，險則不通。互艮止爲塞。初陽守正不出，「易以知險」，故「知通塞也」。户内有庭，即「室庭也」。艮陽小爲慎，應艮，故慎密不出。守節，故无咎也。案：初應四互艮，四在艮中爲内户，故曰户庭。愚案：節爲坎宫初世卦，初變成兑，塞其下流，左傳所謂「川壅爲澤」是也。象澤注水，故名曰節。初陽得正，取其不變，故「不出户庭，无咎」。下坎，通也。通而塞之，故曰「知通塞也」。</span>
</p>
<p class="em"><a class="gg-link" href="#p6" onclick="return changeColor(this);"></a>
九二。不出門庭，凶。<span class="jiazhu">虞翻曰：變而之坤，艮爲「門庭」。二失位，不變出門應五則凶，故言「不出門庭，凶」矣。</span>
<span class="jiazhu"><span class="yinwen">疏</span>二動成坤，上應五艮爲「門庭」。二失正位，若不變而出門應五則凶。葢初得正，不變故无咎。二失位，不變則「不出門庭，凶矣」。</span>
</p>
<p class="em"><a class="gg-link" href="#p7" onclick="return changeColor(this);"></a>
象曰：「不出門庭凶，失時極也」。<span class="jiazhu">虞翻曰：極，中也。未變之正，失時極矣。</span>
<span class="jiazhu"><span class="yinwen">疏</span>説文「極，棟也」，釋宫「棟謂之桴」，郭注「即屋脊也」，逸雅「棟，中也，居屋之中也」，又周頌毛傳天官鄭注皆云「極，中也」，故云「極，中也」。二位在中失正，時當變而未變，故曰「失時極也」。</span>
</p>
<p class="em"><a class="gg-link" href="#p8" onclick="return changeColor(this);"></a>
六三。不節若，則差若，无咎。<span class="jiazhu">虞翻曰：三，節家君子也，失位，故「節若」。嗟，哀號聲。震爲音聲、爲出。三動得正而體離坎，涕流出目，故「則嗟若」。得位乘二，故「无咎」也。</span>
<span class="jiazhu"><span class="yinwen">疏</span>三本泰乾，乾三，君子之位，故「三爲節家君子也」。三失位當變，成既濟定，則「節若」矣。不節則嗟，終當變也。釋詁「嗟，咨𨲠也」，故云「哀號聲」。震善鳴爲聲音，故曰「嗟」，又三在兑口，亦爲「嗟」。萬物出乎震爲出。三失位，動得正，體互坎離，坎水爲涕，流出離目，故「則嗟若」。失位宜咎，二已變，三變得位乘二，故「无咎也」。</span>
</p>
<p class="em"><a class="gg-link" href="#p9" onclick="return changeColor(this);"></a>
象曰：「不節之差，又誰咎也」。<span class="jiazhu">王弼曰：若，辭也。以陰處陽，以柔乘剛，違節之道，以至哀嗟，自己所致，无所怨咎，故曰「又誰咎」矣。</span>
<span class="jiazhu"><span class="yinwen">疏</span>「若，辭也」者，語助辭也。以六陰處三陽，以六柔乘二剛，不知節以制度而違其道，侈汰已甚，禍將及已，必至哀嗟，咎由自取，又誰怨乎。愚案：三失正位，不節之嗟，懼有咎而自悔矣。變而得正，又誰咎乎。言人不能咎三者，以三變得正，故无咎也。</span>
</p>
<p class="em"><a class="gg-link" href="#p10" onclick="return changeColor(this);"></a>
六四。安節，亨。<span class="jiazhu">虞翻曰：二已變，艮止坤安，得正承五，有應于初，故「安節亨」。</span>
<span class="jiazhu"><span class="yinwen">疏</span>二已變正，不言三變者，三節若，其常也。互艮爲止，互坤靜爲安，三得正位，上承五陽，初陽正應爲「有應于初」，故「安節亨」。</span>
</p>
<p class="em"><a class="gg-link" href="#p11" onclick="return changeColor(this);"></a>
象曰：「安節之亨，承上道也」。<span class="jiazhu">九家易曰：言四得正奉五，上通于君，故曰「承上道也」。</span>
<span class="jiazhu"><span class="yinwen">疏</span>五自乾升，上居君位。四得正奉五，上通于君，乾爲道，故曰「承上道也」。</span>
</p>
<p class="em"><a class="gg-link" href="#p12" onclick="return changeColor(this);"></a>
九五。甘節吉。往有尚。<span class="jiazhu">虞翻曰：得正居中，坎爲美，故「甘節吉」。「往」謂二，二失正，變往應五，故「往有尚」也。</span>
<span class="jiazhu"><span class="yinwen">疏</span>以九居五，九爲得正，五爲得中。説文「甘，美也」。坎美脊爲美，故爲「甘節吉」。二應五，自内曰「往」。二失正，變正上應于五，「尚」與「上」同，故「往有尚」。愚案：「甘」本作「曰」，于文，口含一物之甘美。兑爲口，上含坎之一陽，故取象焉。</span>
</p>
<p class="em"><a class="gg-link" href="#p13" onclick="return changeColor(this);"></a>
象曰：「甘節之吉，居位中也」。<span class="jiazhu">虞翻曰：艮爲居，五爲中，故「居位中也」。</span>
<span class="jiazhu"><span class="yinwen">疏</span>互艮止爲居，在五爲中，故曰「居位中也」。彖傳曰「當位以節，中正以通」，謂此爻也。</span>
</p>
<p class="em"><a class="gg-link" href="#p14" onclick="return changeColor(this);"></a>
上六。苦節，貞凶，悔亡。<span class="jiazhu">虞翻曰：二三變有兩離，火「炎上作苦」，故「苦節」。乘陽，故「貞凶」。得位，故「悔亡」。干寶曰：彖稱「苦節不可貞」，在此爻也。禀險伏之教，懷貪狼之志，以苦節之性而遇甘節之主，必受其誅，華士少正卯之爻也，故曰「貞凶」。苦節既凶，甘節志得，故曰「悔亡」。</span>
<span class="jiazhu"><span class="yinwen">疏</span>虞注：二三易位成既濟，體互兩離，火性「炎上作苦」，故上曰「苦節」。上乘五陽，雖貞亦凶。六得正位，其悔乃亡。干注：苦節雖貞亦凶，故彖曰「苦節不可貞」。坎爲險，又爲隱伏，故「禀險伏之教」。坎上戊子，子主北方，翼奉傳「北方之情好也，好行貪狼」，故「懷貪狼之志」。上六苦節之性，遇九五甘節之主，以小人遇君子，故「必受其誅」。云「華士少正卯之爻」者，家語「孔子爲魯大司寇，攝朝政七日而誅亂政大夫少正卯于兩觀之下」，故曰「貞凶」。誅上者，五也，上既凶，五志得，故「悔亡」。愚案：此爻與大過上六「過涉滅頂，凶无咎」同義。蓋仗節死義之臣，所守甚正，所遇則凶，然義實无咎，如「比干諫而死」之類是也。</span>
</p>
<p class="em"><a class="gg-link" href="#p15" onclick="return changeColor(this);"></a>
象曰：「苦節貞凶，其道窮也」。<span class="jiazhu">荀爽曰：乘陽于上，无應于下，故「其道窮也」。</span>
<span class="jiazhu"><span class="yinwen">疏</span>五陽剛，故「乘陽于上」。三敵應，故「无應于下」。乘陽无應，位極于上，故曰「其道窮也」。</span>
</p>
</div></body></html>