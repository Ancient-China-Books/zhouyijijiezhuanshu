<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>大有</title></head><body><div id="text">
<div class="section" id="title-0"><h2>大有</h2></div>
<div class="fenduan">
<p class="em" id="online_toc_0"><a class="gg-link" href="#online_toc_0"></a>序卦曰：「與人同者，物必歸焉，故受之以大有。」<span class="jiazhu">崔憬曰：「以欲從人」，物必歸己，所以成大有。</span></p>
<span class="jianshu"><span class="yinwen">疏</span>「以欲從人」，僖廿一年左傳文。以己之欲從人之欲，則天下之物皆歸于己。蓋「君子以類族辯物」推己及人，善與人同。由人及物，各遂其生，「品物咸章」，所以成大有也。</span>
</div>
<div class="fenduan">
<p class="em" id="online_toc_1"><a class="gg-link" href="#online_toc_1"></a>䷍<span class="jiazhu">乾下離上</span>大有。元亨。<span class="jiazhu">虞翻曰：與比旁通。「柔得尊位大中」，「應天而時行」，故「元亨」也。姚規曰：互體有兑兑爲澤，位在秋也。乾則施生，澤則流潤，離則長茂，秋則成收，大富有也。大有則元亨矣。鄭玄曰：六五體離，處乾之上。猶大臣有聖明之德，代君爲政，處其位有其事而理之也。元亨者，又能長羣臣以善使，嘉會禮通。若周公攝政，朝諸侯于明堂是也。</span></p>
<span class="jianshu"><span class="yinwen">疏</span>虞注：比初動陽爲屯，息成大有，故「與比，旁通」。成卦之主在五，故引彖傳文以明之，義詳于後。姚注：三至五互兑，「兑爲澤」，説卦文。又曰「兑，正秋也」故云「位在秋」。乾陽則主施生，兑澤則主流潤，離夏則主長茂，兑秋則主收成，大而富有之象也。唯其「大有」，是以「元亨」。鄭注：五爲君位，陰爲臣象。六陰，故云「猶大臣」。體離爲明，故云「有聖明之德」。離處乾上，故云「代君爲政」。六處五位，則當行五之事，故云「處其位有其事而理之也」。「元者，善之長」，故云「長羣臣以善使」。「亨者，嘉之會」，故云「嘉會禮通」。禮明堂位曰「武王崩，成王幼弱，周公踐天子之位，以治天下。六年，朝諸侯于明堂」，是周公攝政之事也。</span>
</div>
<div class="fenduan">
<p class="em" id="online_toc_2"><a class="gg-link" href="#online_toc_2"></a>彖曰：「大有，柔得尊位大中而上下應之，曰大有。<span class="jiazhu">王弼曰：處尊以柔，居中以大。體无二陰。以分其應。上下應之，靡所不納。大有之義也。</span></p>
<span class="jianshu"><span class="yinwen">疏</span>「處尊以柔，居中以大」，謂六五也。五止一陰而衆陽皆應，故云「无二陰以分其應」。五正應二，上承上，下乘四，「三與五同功」，唯初在應外，亦比二以應五，故云「上下應之，靡所不納」。上應則天道助信，下應則人道助順，故曰大有。</span>
<p class="em" id="online_toc_3"><a class="gg-link" href="#online_toc_3"></a>其德剛健而文明，應乎天而時行，是以元亨。」<span class="jiazhu">虞翻曰：謂五以日應乾而行于天也。「時」謂四時也。大有亨比，初動成震爲春，至二兑爲秋，至三離爲夏，坎爲冬，故曰「時行」。以乾亨坤，是以「元亨」。</span></p>
<span class="jianshu"><span class="yinwen">疏</span>乾德「剛健」，離德「文明」。五本乾陽天位，動而成離爲日，故云「五以日應乾而行于天也」。應天而四時常行者，唯日，故「時謂四時也」。「大有亨比」者，「亨」當作通，言旁通于比也。下「亨坤」亦然。别本重「比」字者是也。言大有旁通于比。比初動成震。震，東方卦爲春。息至二成兑。「兑，正秋也」。至三互離，南方之卦爲夏。體坎，北方之卦爲冬。故曰「時行」。乾爲「元」，「亨」爲通，故云「以乾通坤，是以元亨」。</span>
</div>
<div class="fenduan">
<p class="em" id="online_toc_4"><a class="gg-link" href="#online_toc_4"></a>象曰：「火在天上，大有。<span class="jiazhu">荀爽曰：謂夏，火王在天。萬物并生，故曰「大有」也。</span></p>
<span class="jianshu"><span class="yinwen">疏</span>離位南方故「謂夏」。「離爲火」，在乾上，故云「火王在天」。夏正萬物并生之時，故曰「大有」。不曰日而曰「火」者，日中則離，陰陽相就，陽氣盛行，萬物畢納，故曰「大有」。日中則盛如火，故曰「火在天上」。</span>
<p class="em" id="online_toc_5"><a class="gg-link" href="#online_toc_5"></a>君子以遏惡揚善，順天休命。」<span class="jiazhu">虞翻曰：遏，絶。揚，舉也。乾爲「揚善」。坤爲「遏惡」，爲「順」。以乾滅坤，體夬「揚于王庭」，故「遏惡揚善」。乾爲「天休」，二變時巽爲「命」，故「順天休命」。</span></p>
<span class="jianshu"><span class="yinwen">疏</span>「遏，絶。揚，舉」，訓見廣韻。乾陽爲「善」，陽升爲「揚善」。旁通比坤。坤陰爲「惡」，陰凝爲「遏惡」。坤又爲「順」。初至五體夬，以乾滅坤，是「遏惡」也。夬曰「揚于王庭」，是「揚善」也。「乾爲天」。又「美利」爲美，「休」即美也。故爲「天休」。二變時體巽。巽「申命」，故爲「命」。伏坤順。故曰「順天休命」。</span>
</div>
<div class="fenduan">
<p class="em" id="online_toc_6"><a class="gg-link" href="#online_toc_6"></a>初九。无交害，匪咎，艱則无咎。<span class="jiazhu">虞翻曰：「害」謂四，四離火爲惡人，故「无交害」。初動震爲「交」，比坤爲「害」。匪，非也。艱，難，謂陽動比初成屯，屯，難也。變得位，「艱則无咎」。</span></p>
<span class="jianshu"><span class="yinwen">疏</span>初與四爲敵應，故「害謂四」。離火在四，「焚如死如」，故「爲惡人」。敵應不可交，故无交四而受其害也。通比，「初動震」。震爲陽交陰，故「爲交」。比體坤，坤陰慝，故「爲害」。匪非古今字。无應宜咎。以惡宜遠，故非爲咎也。説文「艱，土難治也」，故「艱」訓「難」。陽動比初則成屯，據消息也。「屯，難也」，説文<span class="jiaozhusup">潘校：「説文」，原作「説卦」，據所引説文文正。
	</span>文。四變爲「得位」。下應初，屯爲難，故「艱則无咎」也。</span>
</div>
<div class="fenduan">
<p class="em" id="online_toc_7"><a class="gg-link" href="#online_toc_7"></a>象曰：「大有初九，无交害也。」<span class="jiazhu">虞翻曰：「害」謂四。</span></p>
<span class="jianshu"><span class="yinwen">疏</span>釋見上。</span>
</div>
<div class="fenduan">
<p class="em" id="online_toc_8"><a class="gg-link" href="#online_toc_8"></a>九二。大轝以載。有攸往，无咎。<span class="jiazhu">虞翻曰：比坤爲「大轝」，乾來積上，故「大轝以載」。「往」謂之五。二失位，變得正應五，故「有攸往，无咎」矣。</span></p>
<span class="jianshu"><span class="yinwen">疏</span>旁通比坤。「坤爲大轝」，説卦文。乾息二至五，故云「乾來積上」。乾積坤上，故爲「大轝以載」。自内稱「往」。二與五應，故「往謂之五」。二失位，宜有咎。變而得正，上應于五，故「有攸往，无咎」。</span>
</div>
<div class="fenduan">
<p class="em" id="online_toc_9"><a class="gg-link" href="#online_toc_9"></a>象曰：「大轝以載，積中不敗也。」<span class="jiazhu">盧氏曰：乾爲大車，故曰「大車以載」。體剛履中，可以任重。有應于五，故所積皆中而不敗也。</span></p>
<span class="jianshu"><span class="yinwen">疏</span>漢書王莽傳有「乾文車」之文，故云「乾爲大車」，謂乾圜象輪也。九故「體剛」，二爲「履中」，任重之德也。二與五爲正應，位皆在中，故云「所積皆中而不敗也。」案：伏坤爲「轝」，積乾爲「載」。息自二始，故曰「積中」。僖十五年左傳「涉河，侯車敗」，隱三年傳曰「鄭伯之車僨于濟」，是車僨爲「敗」也。五降二，坤厚載物，故「不敗」也。</span>
</div>
<div class="fenduan">
<p class="em" id="online_toc_10"><a class="gg-link" href="#online_toc_10"></a>九三。公用亨于天子，小人弗克。<span class="jiazhu">虞翻曰：「天子」謂五。三，公位也。「小人」謂四。二變得位，體鼎象，故「公用亨于天子」。四折鼎足，「覆公餗」，故「小人不克」也。</span></p>
<span class="jianshu"><span class="yinwen">疏</span>爻例五爲天子，故「天子謂五」。三爲三公，故謂三爲「公位也」。四不得正，故「小人謂四」。二變得正，體有鼎象。鼎彖傳曰「大亨以養聖賢」。三，賢人。故曰「公用亨于天子」。僖二十五年左傳「秦伯師于河上，將納王。狐偃言于晉侯曰『求諸侯莫如勤王』。公曰『筮之』。遇大有之睽。曰『吉，遇公用亨于天子之卦。天爲澤，以當日，天子降心以逆公，不亦可乎』。五「履信思順，又以尚賢」。「降心逆公」，謂五亨三也。三應上，上爲宗廟，天子享諸侯，必于祖廟也。虞注鼎九四云「四變震爲足<span class="jiaozhusup">潘校：「足」，原本作「二」，據陳校本正。
	</span>折入兑，故『鼎折足覆公餗』」，是小人不克當天子之享也。</span>
</div>
<div class="fenduan">
<p class="em" id="online_toc_11"><a class="gg-link" href="#online_toc_11"></a>象曰：「公用亨于天子，小人害也。」<span class="jiazhu">虞翻曰：「小人」謂四也。</span></p>
<span class="jianshu"><span class="yinwen">疏</span>「小人謂四」，四不正也。伏坤陰慝，故爲「害」。案：通比三「匪人」，是伏有「小人」。書洛誥曰「汝其敬。識百辟享，亦識其有不享」者，即所謂「小人弗克」者也。故曰「小人害也」。</span>
</div>
<div class="fenduan">
<p class="em" id="online_toc_12"><a class="gg-link" href="#online_toc_12"></a>九四。匪其尫。无咎。<span class="jiazhu">虞翻曰：匪，非也。其位尫，足尫，體行不正。四失位，折震足，故尫。變而得正，故「无咎」。「尫」或爲「彭」，作「旁」聲，字之誤。</span></p>
<span class="jianshu"><span class="yinwen">疏</span>「匪」、「非」古今字。鼎四折足，故云「其位尫」。説文云「尫，跛曲脛也。從大。象偏曲之形」。足尫，故「體行不正」。四失位，體兑折震足，故「足尫」也。變而得正，故曰「匪其尫，无咎」。今本作「彭」，子夏傳作「旁」。干寶云「彭亨，驕盛貌」。姚信云「彭，旁也」。是皆讀「彭」爲旁」。「旁」，「尫」聲相近，故云「字之誤」。</span>
</div>
<div class="fenduan">
<p class="em" id="online_toc_13"><a class="gg-link" href="#online_toc_13"></a>象曰：「匪其尫无咎，明辯折也。」<span class="jiazhu">虞翻曰：折之離，故「明辯折也」。四在乾則尫，在坤爲鼠，在震噬胏得金矢，在巽折鼎足，在坎爲鬼方，在離焚死，在艮旅于處，言无所容，在兑睽孤孚厲。三百八十四爻，獨無所容也。</span></p>
<span class="jianshu"><span class="yinwen">疏</span>四體離，説卦「離爲折上槁」，故云「折之離」。離火明，震言辯，故「明辯折也」。「四在乾則尫」者，乾爲人，故象足尫。「在坤爲鼠」者，謂晉四也。三上易位體小過，有「飛鳥」之象。艮爲穴，動出穴中，飛而不高，「碩鼠」之象，故曰「晉如碩鼠」，「在震噬胏得金矢」者，謂噬嗑四也。艮爲膚，陽爲骨，肉有骨謂之「胏」。離火熯之，故爲「乾胏」。金矢，毒害之物。離爲兵，下震動之，矢象。故曰「噬乾胏，得金矢」。「在巽折足者」，謂鼎四也。詳具上。「在坎爲鬼方」者，謂未濟四也。變之正體師，坤爲鬼方，爲三所伐，故曰「震用伐鬼方」。「在離焚死」者，離在四爲下火所焚，故曰「焚如」。二至五體大過死象，故曰「死如」。「在艮旅于處，言无所容」者，謂旅四也。虞彼注云「巽爲處。四焚棄惡人，失位遠應，故『旅于處』，言无所容也」。「在兑睽孤孚厲」者，謂睽四也。「睽孤遇元夫交孚厲无咎」，虞彼注云「孤，顧也。在兩陰間，睽五顧三，故曰『睽孤』。震爲元夫，謂二已變動而應震，故『遇元夫』也。震爲交，坎爲孚，動而得正故，『交孚厲无咎』矣」。「三百八十四爻，獨无所容也」者，離四象曰「无所容也」。此知惡人宜焚宜死，无所容矣。「折」，俗本作「晳」。釋文「王廙作『晰』，又作『哲』。鄭本作「遰」，陸本作「逝」。虞作「折」，是。</span>
</div>
<div class="fenduan">
<p class="em" id="online_toc_14"><a class="gg-link" href="#online_toc_14"></a>六五。厥孚交如，威如吉。<span class="jiazhu">虞翻曰：孚，信也。發而孚二，故「交如」。乾稱「威」。發得位，故「威如吉」。</span></p>
<span class="jianshu"><span class="yinwen">疏</span>「孚，信也」，釋詁文。伏坎有孚，故爲「孚」。二五失位，二變應五，五發動而孚二，故「交如」也。國語曰「天事武」，乾陽剛爲武，故「稱威」。五變體乾，發而得位，故「威如吉」也。吕刑曰「德威惟畏」，荀子曰「有道之威，威本于德」，故吉也。</span>
</div>
<div class="fenduan">
<p class="em" id="online_toc_15"><a class="gg-link" href="#online_toc_15"></a>象曰：「厥孚交如，信以發志也。威如之吉，易而无備也。」<span class="jiazhu">侯果曰：其體文明，其德中順。信發乎志，以覃于物。物懷其德，以信應君。君物交信，「厥孚交如」也。爲卦之主，有威不用。唯行簡易，无所防備。物感其德，翻更畏威，「威如之吉」也。</span></p>
<span class="jianshu"><span class="yinwen">疏</span>體離，故「文明」。五爲中，陰爲順，故「德中順」。伏坎爲孚爲「志」，故云「信發乎志」。覃，及也。五與二應，故云「以覃物于」。二懷五德，以正應之，故云「物懷其德，以信應君」。二五正應，相交以信，故云「君物交信，厥孚交如也」。五爲卦柔以濟剛，故「有威不用」。五寓于乾，則用乾之易。「易以知險」，故「无所防備」。不怒而威于鈇鉞，是「德威惟畏」也。故「物感其德，翻更畏威」。「威如之吉」，惟其孚也。无備者，无戰備也。昭廿年左傳曰「去備薄威」。尉繚子曰「兵有去備徹威而勝者，以有法」。鹽鐵論曰「德威則寡備」。董子曰「冠之在首，元武之象也。元武者，貌之最有威者也。其象在後，其服反居首，武之至而不用矣。夫執胄甲而後能拒敵者，非聖人之所貴也。君子之于服顯而勇武者，消其志于貌也矣」。是皆「威如之吉，易而无備」之義也。</span>
</div>
<div class="fenduan">
<p class="em" id="online_toc_16"><a class="gg-link" href="#online_toc_16"></a>上九。自天右之。吉无不利。<span class="jiazhu">虞翻曰：謂乾也。右，助也。大有通比，坤爲「自」。乾爲「天」兑爲「右」。故「自天右之」。比坤爲「順」，乾爲「信」。「天之所助者順，人之所助者信。履信思順，又以尚賢。故自天右之，吉无不利」。王弼曰：餘爻皆乘剛。已獨乘柔，順也。五爲信德而已履焉，履信者也。居豐富之代，物不累心也，高尚其志，尚賢者也。爻有三德，盡夫助道，故繫辭具焉也。</span></p>
<span class="jianshu"><span class="yinwen">疏</span>虞注：坤五之乾，故「謂乾也」。「右，也」，本繫上文。大有通比，坤身爲「自」。體乾爲「天」。「兑爲右」者，虞繫注云「兑爲口，口助爲右」。説文「右，手口相故「口助爲右」。又兑西方，亦爲右。故「自天右之」。「坤，順也」。故「比坤爲順」。乾行至信，故「乾爲信」。「天之所助」以下，繫上説此爻也。「賢」謂三。天道信，人助道助順。虞注云「比坎爲思」，「履信」爲坤履乾，「思順」謂乾比坤。又云「乾爲賢人，坤在乾下，故又以尚賢」。居大有之上而具是三德，宜爲天之所右，吉而且利也。王注：自五以下皆乘剛，上獨乘柔，柔者，順也。五下孚二爲信，而上履焉，是「履信者也」。「居豐富之代」者，謂大有之世。「物不累心」者，謂居无位之地，不以富有累心。「高尚其志」者，「尚」與「上」通，謂上九也。蠱上九曰「高尚其事」，象曰「志可則也」，鄭彼注云「君猶高尚其所爲之事」。是高尚賢人之志，爲「尚賢」也。「爻有三德」者，「履信」一也，「思順」二也，「尚賢」三也。「盡夫助道」，則天无不右，故繫辭具言三德也。</span>
</div>
<div class="fenduan">
<p class="em" id="online_toc_17"><a class="gg-link" href="#online_toc_17"></a>象曰：「大有上吉，自天右也。」<span class="jiazhu">九家易曰：上九説五，以柔處尊而自謙損。尚賢奉已，上下應之。爲乾所右，故吉且利也。</span></p>
<span class="jianshu"><span class="yinwen">疏</span>五互兑爲説。「上九説五」者，以五柔處尊位而能自謙損。下尚賢，上已，上下皆應于五。故爲乾天所右，吉而且利也。</span>
</div>
</div></body></html>