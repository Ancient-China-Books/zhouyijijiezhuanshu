<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-晉</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>晉</h1><hr/></div>
<p class="em" id="p0"><a class="gg-link" href="#p0" onclick="return changeColor(this);"></a>
序卦曰：「物不可以終壯，故受之以晉。晉者，進也。」<span class="jiazhu">崔憬曰：不可以終壯于陽盛，自取觸藩，當宜柔進而上行，受兹錫馬。</span>
<span class="jiazhu"><span class="yinwen">疏</span>物壯盛則必進，然壯而進，故「不可以終壯于陽盛」，自取「羝羊觸藩」之咎，宜「柔進而上行」，以受「錫馬蕃庶」之休，晉所以繼大壯也。説文曰「晉，進也」，日出萬物進，故曰「晉者，進也」。</span>
</p>
<p class="em" id="p1"><a class="gg-link" href="#p1" onclick="return changeColor(this);"></a>
䷢<span class="jiazhu">坤下離上</span>晉。康侯用錫馬蕃庶，晝日三接。<span class="jiazhu">虞翻曰：觀四之五。晉，進也。坤爲「康」，康，安也。初動體屯，震爲「侯」，故曰「康侯」。震爲「馬」，坤爲「用」，故「用錫馬」。艮爲多，坤爲衆，故「繁庶」。離日在上，故「晝日」。三陰在下，故「三接」矣。</span>
<span class="jiazhu"><span class="yinwen">疏</span>從四陰二陽之例，晉自觀來，故云「觀四之五」也。四進居五，柔而上行，故彖曰「晉，進也」。「坤爲康」者，坤靜爲安，安故康。「康，安也」，釋詁文。爻例四爲諸侯，觀之六四「利用賓于王」。四之五皆失位，五之正，以四錫初，則初四易位。初動體屯，初至五象屯也。屯下體震，震爲侯，屯「利建侯」，故曰「康侯」。震爲馬，坤器爲用，故「用錫馬」。蕃，多也，庶，衆也，艮多節爲多，坤數衆爲衆，故稱「蕃庶」。雜卦曰「晉，晝也」，離日在地上，故云「晝日」。觀四之五，以離日接坤，坤三陰在下爲「三接」。三接，三享也。侯氏據周禮大行人言三接，詳見下文。又一説王接諸侯之禮，覲禮延升，一也。覲畢，致享，升，致命，二也。享畢，王勞之，升，成拜，三也。</span>
</p>
<p class="em" id="p2"><a class="gg-link" href="#p2" onclick="return changeColor(this);"></a>
彖曰：「晉，進也。明出地上，順而麗乎大明。<span class="jiazhu">崔憬曰：渾天之義，日從地出而升于天，故曰「明出地上」。坤，臣道也。日，君德也。臣以功進，君以恩接，是以「順而麗乎大明」。雖以卦名晉而五爻爲主，故言「柔進而上行」也。</span>
<span class="jiazhu"><span class="yinwen">疏</span>晉書天文志曰「言天體者有三家。一曰周髀，二曰宣夜，三曰渾天。宣夜之學，絶無師法。周髀行數具存，驗之天狀，多所違失，故史官不用。唯渾天近得其情」。渾天儀曰「天地各成氣而立，載水而浮，日月星辰繞地下」。故云「日從地出而升于天」爲「明出地上」也。坤文言曰「臣道也」，故云「坤，臣道」。尸子曰「日五色，至陽之精，象君德也」，故云「日，君德也」。坤在下，故云「臣以功進」。離在上，故云「君以恩接」。説卦曰「坤，順也」，「離，麗也」，又曰「離也者，明也」，虞彼注云「離爲日爲火，故明」。坤麗乾爲離，乾藏坤爲坎，離日坎月，得天而能久照，皆天之明也。陽稱大，故乾爲大明。「縣象著明莫大乎日月」，故日月亦爲大明。觀五本乾，觀四之五，離麗乾，故「麗乎大明」。四進五，五爲卦主，故言「柔進而上行」。</span>
柔進而上行，<span class="jiazhu">蜀才曰：此本觀卦。案：九五降四，六四進五，是「柔進而上行」。</span>
<span class="jiazhu"><span class="yinwen">疏</span>此本觀五降四，觀四進五。四陰爲柔，故曰「柔進而上行」也。</span>
是以康侯用錫馬蕃庶，<span class="jiazhu">荀爽曰：陰進居五，處用事之位。陽中之陰，侯之象也。陰性安靜，故曰「康侯」。馬謂四也。五以下羣陰錫四也。坤爲衆，故曰「蕃庶」矣。</span>
<span class="jiazhu"><span class="yinwen">疏</span>觀以六四陰柔，進居于五，五爲卦主，故云「處用事之位」也。五陽位，于爻例爲天子。陰，臣象也。以陰處陽，爲「陽中之陰」，故云「侯之象也」。陰爲地道，其性安靜，故曰「康侯」。觀四進五，五即退四，故「馬謂四也」。「羣陰」謂坤五以坤陰錫四。蓋坤「利牝馬」爲馬。坤陰衆，故曰「蕃庶」。</span>
晝日三接也。」<span class="jiazhu">侯果曰：康，美也。四爲諸侯，五爲天子，坤爲衆，坎爲馬。天子至明于上，公侯謙順于下，美其治物有功，故蕃錫車馬，一晝三覿也。采菽刺幽王侮諸侯，詩曰「雖無與之，路車乘馬」。大行人職曰「諸公三饗三問三勞，諸侯三饗再問再勞，子男三饗一問一勞」，即天子三接諸侯之禮也。</span>
<span class="jiazhu"><span class="yinwen">疏</span>禮祭統「康周公」，注云「康猶襃大也」，故云「康，美也」。王弼亦云「美之名」是也。爻位四爲諸侯，五爲天子。坤陰爲衆，坎美脊爲馬。「天子至明于上」，謂離也。「公侯謙順于下」，謂坤也。美諸侯有治物之功，故「蕃錫車馬，一日三接也」。采菽，小雅篇名，序曰「刺幽王也。侮慢諸侯，諸侯來朝，不能錫命以禮，數徵會之，而无信義。君子見微而思古焉」。詩曰「君子來朝，何錫予之？雖無予之，路車乘馬」，引之以證康侯錫馬之義也。「大行人」，周禮秋官之職也。「諸公」即上公也。孔安國曲禮注「奉上謂之享」。大行人曰「廟中將幣，三享」，臣享君也。臣享君則君接臣，三享故三接也。據此是以三等之接，爲三享也。不知三享，即所謂受幣之一接，安得以當三接。若勞問則不接，旦侯伯子男之勞問并不三。惟據覲禮釋之，義尤確也，已具前案。以四麗五，柔進上行，以離接乾，是康侯用錫馬于王，晝日三接之象也。</span>
</p>
<p class="em" id="p3"><a class="gg-link" href="#p3" onclick="return changeColor(this);"></a>
象曰：「明出地上，晉。君子以自照明德。」<span class="jiazhu">鄭玄曰：地雖生萬物，日出于上，其功乃著。故君子法之，而以明自照其德。虞翻曰：君子謂觀乾。乾爲德，坤爲自，離爲明。乾五動，以離日自照，故「以自照明德」也。</span>
<span class="jiazhu"><span class="yinwen">疏</span>鄭注：日出于地，進于天，以照地，故曰「明出地上，晉」。地有生物之功，必得「日以烜之」，長養乃著，故曰「日出地上，其功乃著」。君子以明自照其德，蓋法乎此也。虞注：觀九五曰「觀我生，君子无咎」。「君子謂觀乾」者，乾五也。乾可久爲德，坤成形爲自，離日爲明。乾五動則體離，以離日自照，故「以自照明德也」。俗本「照」作「昭」，孔疏引周氏等爲「照」，之召反。以爲自照己身，是也。</span>
</p>
<p class="em" id="p4"><a class="gg-link" href="#p4" onclick="return changeColor(this);"></a>
初六。晉如摧如，貞吉。罔孚，裕无咎。<span class="jiazhu">虞翻曰：晉，進，摧，憂愁也。應在四，故「晉如」。失位，故「摧如」。動得位，故「貞吉」。應離爲罔，四坎稱孚，坤弱爲裕。欲四之五成巽，初受其命，故「无咎」也。</span>
<span class="jiazhu"><span class="yinwen">疏</span>「晉進」，本彖傳。以「摧」爲「憂愁」，義複。六二爻辭何妥注云「摧，退也」。初應在四，爻皆失位。初之四爲進，故「晉如」。四之初爲退，故「摧如」。動而得位，故「貞吉」，應在離下，離爲罔罟。四體坎爲孚，坤體柔弱爲裕。四雖孚而在罔，變則四在坤而裕。四之正成巽，巽爲命。初已變震，正位得應。初受其命，故「无咎」矣。</span>
</p>
<p class="em" id="p5"><a class="gg-link" href="#p5" onclick="return changeColor(this);"></a>
象曰：「晉如摧如，獨行正也。<span class="jiazhu">虞翻曰：初動震爲行，初一稱「獨」也。</span>
<span class="jiazhu"><span class="yinwen">疏</span>初動爲震，震足爲行。初即一也，一即「獨」也。方言曰「一，蜀也，南楚謂之獨」。郭注「蜀，獨也」。故云「初一稱獨」。初變震得正，故曰「獨行正也」。</span>
裕无咎，未受命也。」<span class="jiazhu">虞翻曰：五未之巽，故「未受命也」。</span>
<span class="jiazhu"><span class="yinwen">疏</span>四之五體巽爲命，卦辭言錫，命錫自上。五未之正成巽，故初「未受命也」。</span>
</p>
<p class="em" id="p6"><a class="gg-link" href="#p6" onclick="return changeColor(this);"></a>
六二。晉如愁如，貞吉。<span class="jiazhu">虞翻曰：震爲。應在坎上，故「愁如」。得位處中，故「貞吉」也。</span>
<span class="jiazhu"><span class="yinwen">疏</span>「震爲」下有脱文，當云「震爲行，故晉如」，謂初已變，二在震也。二應五，在坎上，坎爲加憂，説文「愁，憂也」，故「愁如」。二得位處中，故「貞吉」。又五失位，變之正，與二相應爲「貞吉」。</span>
受茲介福，于其王母。<span class="jiazhu">虞翻曰：乾爲介福，艮爲手，坤爲虚，故稱受。介，大也。謂五已正中，乾爲王，坤爲母，故「受兹介福，于其王母」。<span class="yinwen">疏</span>乾陽爲大善，爲福，故「爲介福」。互艮爲手，坤陰稱虚，手虚能受，故稱受。「介，大也」，本馬訓。五已變正爲乾，乾爲君，故爲王，坤爲母，故爲「王母」。二受五福，故「受兹介福，于其王母」也。</span>
</p>
<p class="em" id="p7"><a class="gg-link" href="#p7" onclick="return changeColor(this);"></a>
象曰：「受茲介福，以中正也。」<span class="jiazhu">九家易曰：五動得正中，故二受大福矣。大福謂馬與蕃庶之物是也。</span>
<span class="jiazhu"><span class="yinwen">疏</span>五動成乾，得正得中，二與五應，故「受大福矣」。大福即卦辭「錫馬蕃庶」之類也。</span>
</p>
<p class="em" id="p8"><a class="gg-link" href="#p8" onclick="return changeColor(this);"></a>
六三。衆允悔亡。<span class="jiazhu">虞翻曰：坤爲衆，允，信也，土性信，故「衆允」。三失正，與上易位則「悔亡」，故象曰「上行也」。此則成小過，小過故有飛鳥之象焉。臼杵之利，見碩鼠出入坎穴，蓋取諸此也。</span>
<span class="jiazhu"><span class="yinwen">疏</span>坤陰爲衆。「允，信也」，釋詁文。坤土爲信。故曰「衆允」。以六居三，失位當有悔。與上易位，各得其正，故「悔亡」。三之上，故象曰「上行也」。三上易位則成小過，小過自晉來，晉離爲雉，故有飛鳥之象。繫下言「臼杵之利取諸小過」。以晉三互艮爲鼠，坎爲穴，見四碩鼠出入坎穴，而制爲臼杵，葢取晉上之三成小過也。</span>
</p>
<p class="em" id="p9"><a class="gg-link" href="#p9" onclick="return changeColor(this);"></a>
象曰：「衆允之志，上行也。」<span class="jiazhu">虞翻曰：坎爲志，三之上成震，故曰「上行也」。</span>
<span class="jiazhu"><span class="yinwen">疏</span>互坎爲志。三之上則體震，震爲行，故曰「上行也」。</span>
</p>
<p class="em" id="p10"><a class="gg-link" href="#p10" onclick="return changeColor(this);"></a>
九四。晉如碩鼠，貞厲。<span class="jiazhu">九家易曰：碩鼠喻貪，謂四也。體離欲升，體坎欲降。游不度瀆，不出坎也。飛不上屋，不至上也。緣不極木，不出離也。穴不掩身，五坤薄也。走不先足，外震在下也。五伎皆劣，四爻當之，故曰「晉如碩鼠」也。</span>
<span class="jiazhu"><span class="yinwen">疏</span>互艮爲石、爲鼠。「碩」與「石」通，故爲「碩鼠」。詩魏風曰「碩鼠碩鼠，無食我黍」，序曰「貪而畏人若大鼠」。四本諸侯之位，以陽居陰而據坤田，有似碩鼠，故云「碩鼠喻貪，謂四也」。「碩」又與「鼫」通，故本亦作「鼫」。説文「鼫鼠，五伎鼠也」。體離爲火，火炎上，故欲升。互坎爲水，水潤下，故欲降。「游不度瀆」者，四在坎中，不出水，故云「不出坎也」。「飛不上屋」者，四離爲飛，互艮止之，故云「不至上也」。「緣不極木」者，離于木爲折上槀，四在離下，故云「不出離也」。「穴不掩身」者，五止坤陰一爻，四在五下，土氣不厚，故云「五坤薄也」。「走不先足」者，四之初爲震，外應内始成震足，四欲走而足在初，故云「外震在下也」。五伎皆劣，皆四爻當之，故曰「晉如碩鼠」。正居坎中則危，故曰「貞厲」。</span>
</p>
<p class="em" id="p11"><a class="gg-link" href="#p11" onclick="return changeColor(this);"></a>
象曰：「碩鼠貞厲，位不當也。」<span class="jiazhu">翟玄曰：碩鼠晝伏夜行，貪猥无已，謂雖進承五，然潛據下陰，久居不正之地，故有危厲也。</span>
<span class="jiazhu"><span class="yinwen">疏</span>襄廿三年左傳「抑君似鼠，晝伏夜動」，故云「晝伏夜行」。離日爲晝，五離中，故伏于五。坎月爲夜，四坎中，故行于坎。當晉之時，貪猥无已，雖欲進而承上，然實潛而據下，以陽居陰，是「久居不正之位」。四多懼，故有危厲也。</span>
</p>
<p class="em" id="p12"><a class="gg-link" href="#p12" onclick="return changeColor(this);"></a>
六五。悔亡，矢得，勿恤。往吉无不利。<span class="jiazhu">荀爽曰：五從坤動而來爲離，離者，射也，故曰「矢得」。陰居尊位，故有悔也。以中盛明，光照四海，故「悔亡」，「勿恤吉无不利」也。</span>
<span class="jiazhu"><span class="yinwen">疏</span>五從坤動來乾爲離。旅外爲離，六五曰「射雉一矢亡」，故云「離者，射也」。説卦曰「離爲戈兵」，故曰「矢得」。六陰居五尊位，不正宜有悔。然處中向明，光照四海，故「悔亡」。且失位互坎，坎憂爲恤，宜有恤。然離矢得中，故无恤。往變得正，故「吉无不利也」。</span>
</p>
<p class="em" id="p13"><a class="gg-link" href="#p13" onclick="return changeColor(this);"></a>
象曰：「矢得勿恤，往有慶也。」<span class="jiazhu">虞翻曰：動之乾，乾爲慶也。「矢」古「誓」字，誓，信也。勿，无，恤，憂也。五變得正，坎象不見，故「誓得勿恤，往有慶也」。</span>
<span class="jiazhu"><span class="yinwen">疏</span>五動成乾，乾陽故「爲慶」。釋言「矢，誓也」。「矢」「誓」同音同物。書盤庚「出矢言」，詩衞風「永矢弗諼」，論語「夫子矢之」，「矢」皆訓「誓」，故知「矢爲古誓字」。曲禮曰「約信曰誓」，故云「誓，信也」。「勿」訓「无」，「恤」訓「憂」。五體互坎爲加憂，變得正，坎象不見，故「誓得勿恤」。五往成乾，故「往有慶也」。</span>
</p>
<p class="em" id="p14"><a class="gg-link" href="#p14" onclick="return changeColor(this);"></a>
上九。晉其角，<span class="jiazhu">虞翻曰：五已變之乾爲首，位在首上稱「角」，故「晉其角」也。</span>
<span class="jiazhu"><span class="yinwen">疏</span>五已變正成乾，「乾爲首」，説卦文。位在首上而又陽剛，且爻例亦上爲角，故「晉其角也」。</span>
惟用伐邑。厲吉无咎，貞吝。<span class="jiazhu">虞翻曰：坤爲「邑」，動成震而體師象，坎爲心，故「惟用伐邑」。得位乘五，故「厲吉无咎」而「貞吝」矣。<span class="yinwen">疏</span>坤土，故「爲邑」。動而成震，自三至上體有師象，互坎亟心爲心，故「惟用伐邑」。惟，思也。謂五，五未正體師，已正體坎，言思欲伐邑，謂五使上之三伐坤也。下乘五，故「厲」。變得位，故「吉无咎」。上變得正，故「貞」。下乘五，故「吝」。又離爲甲胄、爲戈兵，故有伐邑之象。</span>
</p>
<p class="em" id="p15"><a class="gg-link" href="#p15" onclick="return changeColor(this);"></a>
象曰：「惟用伐邑，道未光也。」<span class="jiazhu">荀爽曰：陽雖在上，動入冥豫，故「道未光也」。</span>
<span class="jiazhu"><span class="yinwen">疏</span>陽在離上，動則成豫，豫彖曰「利建侯行師」。行師侵伐，故「惟用伐邑」。豫上六曰「冥豫」，故「動入冥豫」。豫成離毁，冥則无光，故「道未光也」。</span>
</p>
</div></body></html>