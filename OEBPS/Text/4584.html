<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解纂疏-井</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>井</h1><hr/></div>
<p class="em"><a class="gg-link" href="#p0" onclick="return changeColor(this);"></a>
序卦曰：「困乎上，必反下，故受之以井。」<span class="jiazhu">崔憬曰：困極于劓刖，則反下以求安，故言「困乎上，必反下」也。</span>
<span class="jiazhu"><span class="yinwen">疏</span>「劓刖」，當從序卦注作「臲卼」，言不安也。困極于上，則反下以求安，井居其所安，道也。「否泰反其類」，困之上反于下爲井，故曰「困乎上，必反下也」。</span>
</p>
<p class="em"><a class="gg-link" href="#p1" onclick="return changeColor(this);"></a>
䷯<span class="jiazhu">巽下坎上</span>井。<span class="jiazhu">鄭玄曰：坎，水也，巽木，桔槔也。互體離兑，離外堅中虚，瓶也。兑爲暗澤，泉口也。言桔槔引瓶下入泉口，汲水而出，井之象也。井以汲人水无空竭，猶人君以政教養天下，惠澤无窮也。</span>
<span class="jiazhu"><span class="yinwen">疏</span>上坎爲水，下巽爲木。桔槔者，莊子所謂「鑿木爲機，後重前輕，挈水若抽，數如沃湯，其名爲槔」，是也。内互兑，外互離，自二至五，外陽堅，中陰虚也。兑互坎下，故爲暗澤。四即泉口也。桔槔引瓶入泉口之下，汲水而出，其象爲井。井之水給人无窮，猶君子政教養人无窮也。</span>
改邑不改井，<span class="jiazhu">虞翻曰：泰初之五也。坤爲邑，乾初之五折坤，故「改邑」。初爲舊井，四應甃之，故「不改井」。</span>
<span class="jiazhu"><span class="yinwen">疏</span>從三陽三陰之例，井自泰來，故「泰初之五也」。坤土爲邑，乾初之五折毁坤象，故「改邑」。乾盈將退爲舊，故「初爲舊井」。四井甃與初應，是「四應甃之」，故「不改井」。繫下曰「井居其所」，周氏云「井以不變更爲義」，是也。</span>
无喪无得，往來井井。<span class="jiazhu">虞翻曰：无喪，泰初之五，坤象毁壞，故「无喪」。五來之初，失位无應，故「无得」。坎爲通，故「往來井井」。「往」謂之五，「來」謂之初也。</span>
<span class="jiazhu"><span class="yinwen">疏</span>坤滅于乙爲喪，泰初之五，坤象毁壞，故「无喪」。五陰來初爲失位，與四敵應爲无應，无應故「无得」。上體坎，「坎爲通」，説卦文。繫上曰「往來不窮謂之通」，故「往來井井」。自内曰「往」，謂初之五也。自外曰「來」，謂五之初也。</span>
汔至，亦未繘井，<span class="jiazhu">虞翻曰：巽繩爲「繘」。汔，幾也，謂二也。幾至初改，未繘井，未有功也。</span>
<span class="jiazhu"><span class="yinwen">疏</span>鄭氏云「繘，綆也」。揚子方言「關東謂之綆，關西謂之繘」，郭璞注云「汲水索也」。巽爲繩，故「爲繘」。詩民勞曰「汔可小康」，鄭箋云「汔，幾也」。釋詁云「𧰙，汔也」，孫炎注云「汔，近也」。泉在下，二近泉，故「幾謂二也」。初之五「改邑」，故稱「初改」。二近初，故云「幾至初改」也。卦唯二初失位，二變正爲艮手持繘，未變故「未繘井」。失位，故「未有功也」。</span>
羸其瓶，凶。<span class="jiazhu">虞翻曰：羸，鉤羅也。艮爲手，巽爲繘，離爲「瓶」，手繘折其中，故「羸其瓶」。體兑毁缺，瓶缺漏，故「凶」矣。干寶曰：水，殷德也。木，周德也。夫井，德之地也，所以養民性命，而清絜之主者也。自震化行至于五世，改殷紂比屋之亂俗，而不易成湯昭假之法度也，故曰「改邑不改井」。二代之制，各因時宜，損益雖異，括囊則同，故曰「无喪无得，往來井井」也。當殷之末，井道之窮，故曰「汔至」。周德雖興，未及革正，故曰「亦未繘井」。井泥爲穢，百姓無聊，比屋之閒，交受涂炭，故曰「羸其瓶，凶」矣。</span>
<span class="jiazhu"><span class="yinwen">疏</span>虞注：「羸，鉤羅也」者，孔穎達謂「鉤羸其瓶而覆之也」。二變艮爲手，體巽繩爲繘，未變艮手不見。故「手繘折其中」，則鉤羅其瓶也。互有兑離，離外實中虚爲瓶，兑爲毁折。瓶缺漏故凶九二「甕敝漏」是也。二與初易位得正，成既濟定，則初吉，二亦不凶也。愚案：説文「汔，涸也」。初二失位，不能正應，坎水涸，斯至矣。故未有繘井之功，而終有羸瓶之凶也。干注：家語「殷人以水德王，色尚白。周人以木德王，色尚赤」。外坎水，殷德，内巽木，周德也。「井，德之地也」，繫下文。水生萬物，養民性命，而性又清絜，德可爲主者也。井，震宫五世卦，故云「自震化行至于五世」。蓋帝出乎震，木道乃行，五變成坎，其象爲井，是「改殷紂比屋之亂俗，而不改成湯昭格之舊法」，故曰「改邑不改井」。二代之制，各因時宜，如尚質尚文之類，論語曰「周因于殷禮，所損益可知也」。損所當損，如井汲而不見竭，益所當益，如井注而不見盈，故「无喪无得」。賈誼過秦「囊括四海之意」，「囊括」猶言包舉。言囊括四海，其理攸同，猶人有往來，而井安其所者，不渝變也。當殷之末，井養之道已窮，故曰「汔至」。詩毛傳「汔，危也」，言危至也。周德雖興，未及革正殷命，故曰「亦未繘井」，言未受命也。初六「井泥不食」，故云「井泥爲穢」。百姓无仰，比屋罹災，故有羸瓶之凶也。</span>
</p>
<p class="em"><a class="gg-link" href="#p2" onclick="return changeColor(this);"></a>
彖曰：「巽乎水而上水，井。<span class="jiazhu">荀爽曰：「巽乎水」，謂陰下爲巽也。「而上水」，謂陽上爲坎也。木入水出，井之象也。</span>
<span class="jiazhu"><span class="yinwen">疏</span>莊子「桔槔者，引之則俯，舍之則仰」，巽，入也，俯則巽乎水，仰則上水也。故曰「巽乎水而上水」。泰五之初，故謂「陰下爲巽」。初之五，故謂「陽上爲坎」。巽爲入，故「木入」。坎爲通，故「水出」。鹿盧汲水，「井之象也」。</span>
井養而不窮也。<span class="jiazhu">虞翻曰：兑口飲水，坎爲通，往來井井，故「養不窮也」。</span>
<span class="jiazhu"><span class="yinwen">疏</span>互兑爲口，上承坎水，飲水之象，坎爲通，往來不窮，故「往來井井，養不窮也」。繫下曰「井居其所而遷」，韓彼注云「井所居不移，而能遷其施」，故「養不窮也」。</span>
改邑不改井，乃以剛中也。<span class="jiazhu">荀爽曰：剛得中，故爲「改邑」。柔不得中，故爲「不改井」也。</span>
<span class="jiazhu"><span class="yinwen">疏</span>泰初之五，剛得中位，故爲「改邑」。五之初，柔不得中，故「不改井」。惟剛居尊位，故能不失初陽，是以五「改邑」，竝及初「不改井」也。</span>
无喪无得，<span class="jiazhu">荀爽曰：陰來居初，有實爲「无喪」，失中爲「无得」也。</span>
<span class="jiazhu"><span class="yinwen">疏</span>泰五陰來居井初，五陽「有實爲无喪」，初陰「失中爲无得也」。</span>
往來井井。<span class="jiazhu">荀爽曰：此本泰卦，陽往居五，得坎爲井，陰來在下亦爲井，故曰「往來井井」也。</span>
<span class="jiazhu"><span class="yinwen">疏</span>泰初陽往居于五，成坎爲井。五陰來居于初，在下亦爲井。陽往陰來，皆有井象，故曰「往來井井」。案：王弼本彖傳無此二句。</span>
汔至，亦未繘井，<span class="jiazhu">荀爽曰：汔至者，陰來居初，下至汔竟也。繘者，所以出水通井道也。今乃在初，未得應五，故「未繘」也。繘者，綆汲之具也。</span>
<span class="jiazhu"><span class="yinwen">疏</span>汔至者，五陰來居于初，下至盡境，故「下至汔竟也」。繘，所以出水通井。今居初，在五應外，未得應五，故「未繘」也。餘已詳前疏。</span>
未有功也。<span class="jiazhu">虞翻曰：謂二未變應五，故曰「未有功也」。</span>
<span class="jiazhu"><span class="yinwen">疏</span>五多功，二失正，未變應五，故「未有功」。</span>
羸其瓶，是以凶也。」<span class="jiazhu">荀爽曰：井謂二，瓶謂初。初欲應五，今爲二所拘羸，故凶也。孔穎達曰：計覆一瓶之水，何足言凶。但取喻人德行不恆，不能善始令終，故就人言之，凶也。</span>
<span class="jiazhu"><span class="yinwen">疏</span>荀注：二應五坎，故「井謂二」。初應四離，故「瓶謂初」。初<span class="jiaozhusup">潘校：「初」，原本作重複號「二」，同上「初」字，誤作「二」，據陳校本正。</span>自五來，故「欲往應五」。初不得位，又爲不正之二所拘羸，故凶也。孔注：即小喻大。故覆一瓶之水，未足言凶。若人之德行不恆，不能善始令終，而有羸瓶之象，則凶也。按：初二失正，變成既濟定。不變則既濟之功不成，甕敝行惻，无王明受福之事，故凶也。</span>
</p>
<p class="em"><a class="gg-link" href="#p3" onclick="return changeColor(this);"></a>
象曰：「木上有水，井。<span class="jiazhu">王弼曰：木上有水，上水之象也。水以養而不窮也。</span>
<span class="jiazhu"><span class="yinwen">疏</span>木上有水，上水之象，故名爲井。「水之象」，當從注疏本作「井之象」。上水以養，取而不窮者也。</span>
君子以勞民勸相。」<span class="jiazhu">虞翻曰：「君子」謂泰乾也。坤爲「民」，初上成坎爲「勸」，故「勞民勸相」。相，助也，謂以陽助坤矣。</span>
<span class="jiazhu"><span class="yinwen">疏</span>泰乾三君子道長，故「君子謂泰乾也」。坤衆爲「民」，初之上成坎爲「勸」，當作「爲勞」，坎，勞卦也，故「勞民勸相」。鄭注泰「輔相天地之宜」，「輔相，左右，助也」，故云「相，助也」。初陽之坤五，以陽助坤，謂以君助民也。愚案：掘井出水，即因井制田，皆養民不窮之事。故鄭注井象云「井，法也。君子取法乎井，以恆産勞民，使之勸勉相助。以君養民，即以陽養陰之義也。</span>
</p>
<p class="em"><a class="gg-link" href="#p4" onclick="return changeColor(this);"></a>
初六。井泥不食，舊井无禽。<span class="jiazhu">干寶曰：在井之下，體本土爻，故曰「泥」也。井而爲泥，則不可食，故曰「不食」。此託紂之穢政，不可以養民也。「舊井」謂「殷之未喪師」也，亦皆清絜，无水禽之穢，又況泥土乎，故「舊井无禽」矣。</span>
<span class="jiazhu"><span class="yinwen">疏</span>初在井下，巽初辛丑，丑爲土，故體本土爻而象泥也。泥不可食，故曰「不食」。初失位不正，喻紂之穢政，不可養民。「殷之未喪師」，詩文王文。言「舊井」以喻殷德清絜，水禽不穢，何況泥土，故曰「舊井无禽」矣。愚案：初居井底，六位不正，陰濁象泥，人所不食。廢爲「舊井」，禽亦不嚮。巽雞爲禽，失位无應，故「无禽」也。</span>
</p>
<p class="em"><a class="gg-link" href="#p5" onclick="return changeColor(this);"></a>
象曰：「井泥不食，下也。舊井无禽，時舍也。」<span class="jiazhu">虞翻曰：食，用也。初下稱「泥」。巽爲木果。无噬嗑食象，下而多泥，故「不食」也。乾爲「舊」，位在陰下，故「舊井无禽」。「時舍也」，謂時舍于初，非其位也，與乾二同義。崔憬曰：處井之下，无應于上，則是所用之井不汲，以其多塗，久廢之井不獲，以其時舍，故曰「井泥不食，舊井无禽」。「禽」古「擒」字，「禽」猶獲也。</span>
<span class="jiazhu"><span class="yinwen">疏</span>虞注：詩天保曰「日用飲食」，蓋飲食爲日用所需，故云「食，用也」。初在坎水之下，故「稱泥」。「木果」當爲「不果」，「巽爲不果」，説卦文。與噬嗑旁通，井成噬嗑象毁，在下多泥，故「不果食也」。初本乾也，故「乾爲舊」。乾位伏在陰下，變正成乾，巽禽不見而寓于乾，故曰「舊井無禽」。「時舍也」，「舍」讀若月令「命田舍東郊」之「舍」，謂初失正當變，不過時舍于初，非其本位也。乾二不正當變，故與乾二「時舍」同義。崔注：初處井下，與四敵應，故「无應于上」。所用之井不汲者，以其在下多塗也。久廢之井无所獲者，以其爲時所舍也。故曰「井泥不食，舊井无禽」。「禽」「擒」古字通。曲禮「不離禽獸」，疏「禽者，擒也」。僖卅三年左傳「外僕髡屯禽之以獻」，蓋戰勝執獲曰禽，故「禽猶獲也」。又展獲字禽，亦其證也。</span>
</p>
<p class="em"><a class="gg-link" href="#p6" onclick="return changeColor(this);"></a>
九二。井谷射鮒，甕敝漏。<span class="jiazhu">虞翻曰：巽爲「谷」爲「鮒」，鮒，小鮮也。離爲「甕」，甕瓶毁缺，「羸其瓶凶」，故「甕敝漏」也。</span>
<span class="jiazhu"><span class="yinwen">疏</span>巽坎水半見于下，故「爲谷」。震陽爲龍，巽陰爲魚，郭璞云「魚者，震之廢氣也」，故「爲鮒」。鮒，小鮮也，王肅曰「小魚」是也。鮒小近泥，二比于初，故有此象。二應五互離，離爲大腹，外實中虚，互兑爲口，象甕，故「爲甕」。甕，瓶類也。二失位无應，又互兑爲毁折，巽下畫斷，故「甕瓶毁缺」。卦辭「羸其瓶凶」，此爻當之，故云「甕敝漏」也。</span>
</p>
<p class="em"><a class="gg-link" href="#p7" onclick="return changeColor(this);"></a>
象曰：「井谷射鮒，无與也。」<span class="jiazhu">崔憬曰：唯得于鮒，无與于人也。井之爲道，上汲者也。今與五非應，與初比，則是若谷水不注，唯及于魚，故曰「井谷射鮒」也。「甕敝漏」者，取其水下注不汲之義也。案：魚，陰蟲也。初處井下，體又陰爻，魚之象也。</span>
<span class="jiazhu"><span class="yinwen">疏</span>崔注：二比初泥，唯于鮒相得，而于人无與也。井之爲道，以下給上，故云「上汲者也」。今无應于五，下比于初，猶井谷不注以養人，故曰「井谷射鮒」也。「甕敝漏」者，言水但下注，不上汲以養人也。陰陽相應曰與，二五皆陽，五不應二，故「无與也」。案：中孚「豚魚吉」，王注「魚者，蟲之隱者也」，故云「陰蟲」。又王注此爻云「鮒謂初也」，故云「初處井下」。巽初陰，故云「體又陰爻」。魚陰類，故云「魚之象也」。愚案：巽有禽魚之象，處于井下，初二失位不正。于初求禽，井安得禽，故曰「時舍也」。于二射鮒，井安得鮒，故曰「无與也」。</span>
</p>
<p class="em"><a class="gg-link" href="#p8" onclick="return changeColor(this);"></a>
九三。井渫不食，爲我心惻。<span class="jiazhu">荀爽曰：渫去穢濁，清絜之意也。三者得正，故曰「井渫」。不得據陰，喻不得用，故曰「不食」。道既不行，故「我心惻」。</span>
<span class="jiazhu"><span class="yinwen">疏</span>鄭氏謂「已浚渫也」，向氏云「渫者，浚治去泥濁也」，故云「渫去穢濁，清絜之意也」。三爻得正，濁已去也，故曰「井渫」。二未變正，故「不得據陰」。喻不見用于人，故曰「不食」。上應坎爲「心」，爲加憂，三已清絜而不見用，道既不行，故上應坎「爲我心惻」也。</span>
可用汲，王明，並受其福。<span class="jiazhu">荀爽曰：謂五「可用汲」三，則「王」道「明」而天下「並受其福」。</span>
<span class="jiazhu"><span class="yinwen">疏</span>五乾爲「王」爲「福」，互離爲「明」，「三與五同功」，五汲用三，則「王道明于天下」，而諸爻「竝受其福」也。案：二變，艮爲手，持繘爲「汲」。「王」謂五，體離爲「明」。三利二正既濟定，已爲五汲，斯竝受福也。</span>
</p>
<p class="em"><a class="gg-link" href="#p9" onclick="return changeColor(this);"></a>
象曰：「井渫不食，行惻也。求王明，受福也。」<span class="jiazhu">干寶曰：此託殷之公侯，時有賢者，獨守成湯之法度，而不見任，謂微箕之倫也，故曰「井渫不食，爲我心惻」。惻，傷悼也。民乃外附，故曰「可用汲」。周德來被，故曰「王明」。王得其民，民得其王，故曰「求王明，受福也」。</span>
<span class="jiazhu"><span class="yinwen">疏</span>喻殷之末世，賢公侯守舊法而不見用，如微子箕子之倫是也，故曰「井渫不食，爲我心惻」。惻，傷悼也，張璠所謂「惻然傷道未行」是也。三在内，五在外，民外附于周，故曰「可用汲」。自外曰來，周德來被于三，故曰「王明」。上下相得，故曰「求王明，受福也」。案：旁通噬嗑，震爲行，「井渫不食」，行道之人爲之心惻。噬嗑艮與巽同氣相求，故曰「求王明，受福也」。</span>
</p>
<p class="em"><a class="gg-link" href="#p10" onclick="return changeColor(this);"></a>
六四。井甃无咎。<span class="jiazhu">荀爽曰：坎性下降，嫌于從三。能自脩正，以甃輔五，故「无咎」也。</span>
<span class="jiazhu"><span class="yinwen">疏</span>水曰潤下，故「坎性下降」。初无正應，故「嫌于從三」。以六居四爲得位，故「能自脩正」。四近承五，故「以甃輔五」。愚案：初舊井與四應，初已變正，四來脩之，故无咎也。王氏謂「得位而无應，自守而不能給上，所以脩井之壞，補過而已」。繫上曰「无咎者，善補過者也」，故曰「无咎」。</span>
</p>
<p class="em"><a class="gg-link" href="#p11" onclick="return changeColor(this);"></a>
象曰：「井甃无咎，脩井也。」<span class="jiazhu">虞翻曰：脩，治也。以瓦甓壘井稱「甃」。坤爲土，初之五成離，離火燒土爲瓦治象，故曰「井甃无咎，脩井也」。</span>
<span class="jiazhu"><span class="yinwen">疏</span>脩，治，謂甃也，子夏傳謂「甃爲脩治」，是也。馬氏云「甃爲瓦，裹下達上」，故「以瓦甓壘井稱甃」也。泰坤爲土，初之五成坎互離，坎水和土，離火燒之，有瓦象焉。四往脩初，故曰「井甃无咎，脩井也」。</span>
</p>
<p class="em"><a class="gg-link" href="#p12" onclick="return changeColor(this);"></a>
九五。井洌寒泉食。<span class="jiazhu">虞翻曰：泉自下出稱「井」。周七月，夏之五月，陰氣在下。二已變，坎十一月爲「寒泉」。初二已變，體噬嗑食，故「冽寒泉食」矣。</span>
<span class="jiazhu"><span class="yinwen">疏</span>五在上體，故「泉自下出于上爲井」。周七月，夏五月也。井五月卦，與姤同值夏至，姤一陰初生，故「陰氣在下」。二已變正，應五爲坎，四正卦坎值冬十一月，月令「仲冬之月水泉動」，是「十一月爲寒泉」也。初二變正，體噬嗑，有食象，故「井洌寒泉食」矣。案：參同契曰「姤始紀序，履霜最先，井底寒泉」，五體乾，乾位西北，故曰「寒泉」。井與噬嗑旁通，噬嗑食也，于井言「食」，食亦飲也。前漢書于定國傳「食酒至數石不亂」，是「食」即飲也。飲以養陽，初三五皆陽位，故言「食」。初三在巽，巽爲不果，故「不食」。五坎在兑口，故「井冽寒泉食」矣。愚案：井水冬温夏寒，井于消息五月卦，故曰「寒泉」。</span>
</p>
<p class="em"><a class="gg-link" href="#p13" onclick="return changeColor(this);"></a>
象曰：「寒泉之食，中正也。」<span class="jiazhu">崔憬曰：洌，清絜也。居中得正，而比于上，則是井渫水清，既寒且絜，汲上可食于人者也。</span>
<span class="jiazhu"><span class="yinwen">疏</span>説文「洌，水清也」，故云「洌，清絜也」。五爲居中，九爲得正，而近比于上，則是井既渫而水清，既寒且絜，汲之而上，可食于人者也。</span>
</p>
<p class="em"><a class="gg-link" href="#p14" onclick="return changeColor(this);"></a>
上六。井收勿幕，有孚元吉。<span class="jiazhu">虞翻曰：幕，蓋也。「收」謂以轆轤收繘也。坎爲車，應巽繩爲繘，故「井收勿幕」。「有孚」謂五坎，坎爲孚，故「元吉」也。</span>
<span class="jiazhu"><span class="yinwen">疏</span>幕以覆井，故稱「蓋」也。轆轤，圓木，所以汲水。「收」謂以轆轤收繘而汲水也。坎于輿多眚，故「爲車」。轆轤，車類。應二巽繩爲繘，有井收之象。古者井不汲則幕之。上六居井口，偶畫兩開，有勿幕之象。「井收勿幕」，王氏所謂「不擅其有，不私其利」者也。「有孚謂五坎」者，坎有孚故孚。初二易位，成既濟定，上下相孚，故「有孚元吉」也。</span>
</p>
<p class="em"><a class="gg-link" href="#p15" onclick="return changeColor(this);"></a>
象曰：「元吉在上，大成也。」<span class="jiazhu">虞翻曰：謂初二已變，成既濟定，故「大成也」。干寶曰：處井上位，在瓶之水也，故曰「井收」。幕，覆也。井以養生，政以養德，无覆水泉而不惠民，无藴典禮而不興教，故曰「井收网幕」。网幕則教信于民，民服教則大化成也。</span>
<span class="jiazhu"><span class="yinwen">疏</span>虞注：初二失位當變，變成既濟定，故「大成也」。干注：處井上位，汲而在瓶之水也。馬氏云「收，汲也」。「井收」者，謂汲而收之于瓶也。幕，覆也，即虞云「蓋也」。井以養民之生，政以養民之德，无覆水泉而不惠民，惠而不費者也，无藴典禮而不興教，大道爲公者也，故曰「井收网幕」。网幕則教被于民，天下信之，民服其教，故大化成也。</span>
</p>
</div></body></html>