<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>復</title></head><body><div id="text">
<div class="section" id="title-0"><h2>復</h2></div>
<div class="fenduan">
<p class="em" id="online_toc_0">序卦曰：「物不可以終盡，剥窮上反下，故受之以復也。」<span class="jiazhu">崔憬曰：夫易窮則有變，物極則反于初，故剥之爲道，不可終盡而受之于復也。</span></p>
<span class="jianshu"><span class="yinwen">疏</span>繫下曰「易窮則變，變則通，通則久」，故云「易窮則有變」。秦策曰「物至而反，冬夏是也」，故云「物極則反于初」。剥之「碩果」，仁在其中，核芽相生，微陽遞嬗，故云」剥之爲道，不可終盡」。剥窮于上，即復反于初，葢剥之陽「不食」，則復之陽不遠，故剥「受以復也」。</span>
</div>
<div class="fenduan">
<p class="em" id="online_toc_1">䷗<span class="jiazhu">震下坤上</span>復。亨，<span class="jiazhu">何妥曰：復者，歸本之名。羣陰剥陽，至于幾盡，一陽來下，故稱「反復」。陽氣復反而得交通，故云「復亨」也。</span></p>
<span class="jianshu"><span class="yinwen">疏</span>上爲末，初爲本，陽盡于上，復歸于初，故云「復者，歸本之名」。「羣陰剥陽，至于幾盡」者，剥之上，「不食」者也。「一陽來下，故稱反復」者，復初之不遠者也。乾陽復反于坤初，陰陽交通，故曰「復亨也」。</span>
<p class="em" id="online_toc_2">出入无疾，朋來无咎。<span class="jiazhu">虞翻曰：謂出震成乾，入巽成坤。坎爲「疾」，十二消息不皃坎象，故「出入无疾」。兑爲「朋」，在内稱「來」，五陰從初，初陽正，息而成兑，故「朋來无咎」矣。</span></p>
<span class="jianshu"><span class="yinwen">疏</span>陽出復歷臨，至泰反觀，成剥入坤，爲乾之消息六卦。故云「出震成乾」。陰入姤歷遯，至否反大壯，成夬盈乾，爲坤之消息六卦。故云「入巽成坤」。凡得乾坤之卦各八，震巽艮兑之卦各二。不見坎離，蓋日月成八卦之象。乾坤合東納甲乙，震巽合西納庚辛，艮兑合南納丙丁，坎離入中宫納戊己，其處空虚。離爲日光，震巽艮兑皆可見離象。坎爲月精，晦朔之交，滅于坤乙不可見，故云「十二消息不見坎象」。説卦「坎爲心病」，故「爲疾」。不見坎象，故曰「出人无疾」。兑象曰「君子以朋友講習」，故兑「爲朋」。卦例凡在内者稱「來」。五陰皆從于初。初陽得正，息二成兑爲臨，息三互兑爲泰，息四互兑爲大壯，息五互兑爲夬，皆體兑爲朋，故曰「朋來无咎矣」。案：京房本、「朋「作，「崩」。剥上易傳曰「小人剥廬，厥妖山崩」。復日「崩來无咎」。艮山爲「崩」，艮之一陽來于復初，故「无咎」。義亦可通。</span>
<p class="em" id="online_toc_3">反復其道，七日來復。<span class="jiazhu">案：易軌一歲十二月，三百六十五日，四分日之一。以坎震離兑四方正卦，卦别六爻，爻主一氣。其餘六十卦，三百六十爻，爻主一日，當周天之數。餘五日四分日之一，以通閏餘者也。剥卦陽氣，盡于九月之終，至十月末，純坤用事，坤卦將盡，則復陽來，隔坤之一卦，六爻爲六日，復來成震，一陽爻生爲七日，故言「反復其道，七日來復」，是其義也。天道玄邈，理絶希慕，先儒已論，雖各指于日月，後學尋討，猶未測其端倪，今舉約文，略陳梗㮣，以候來悊，如積薪者也。</span></p>
<span class="jianshu"><span class="yinwen">疏</span>此主鄭氏由剥至復六日七分，而小變其説也。稽覽圖曰「甲子卦氣起中孚」，鄭彼注云「卦氣，陽氣也」。又曰「六日八十分之七」，注云「六以候也，八十分爲一日，之七者，一卦六日七分也」。稽覽圖引是類謀曰「冬至日在坎，春分日在震，夏至日在離，秋分日在兑。四正之卦，卦有六爻，爻主一氣。餘六十卦，卦主六日七分，八十分日之七。歲有十二月，三百六十五日四分日之一。六十而一周」。今是類謀無此文，蓋逸脱也。尋易緯之義，坎離震兑各主一方。爻主一氣，二十四爻主二十四氣。其餘六十卦，卦有六爻，爻主一日，凡主三百六十日。餘有五日四分日之一者，以八十分爲日法，五日分爲四百。四分，四分日之一，又爲二十分。是四百二十分。六十卦分之，六七四十二，卦别各得七分，是每卦六日七分也。鄭注此經云「建戌之月，以陽氣既盡。建亥之月，純陰用事。至建子之月，陽氣始生」。隔此純陰一卦，卦主六日七分。舉其成數言之，而云七日來復也。愚案：稽覽圖所稱，葢言中孚至復六日七分。鄭注此經，則言由剥至復六日七分。李君之注，從鄭氏剥復之説也。「易軌」者，易策也。李君但言日主一爻，故以三百六十日當三百六十爻，而以餘五日四分日之一以通閏餘。其言以爻值日之法，本于稽覽，而不言中孚。其言由剥至復之義，本于鄭注，而不言六日七分。詳陳古法，以著源流。而李注云云，大旨瞭如矣。悊，古文「哲」。皋陶謨「知人則哲」，漢書引作「悊」是也。漢書循史傳「武帝用人，辟如積薪，後來者居上」，兹云「以候來悊，如積薪者」，蓋謙辭也。</span>
<p class="em" id="online_toc_4">利有攸往。<span class="jiazhu">虞翻曰：陽息臨成乾，「小人道消，君子道長」，故「利有攸往」矣。</span></p>
<span class="jianshu"><span class="yinwen">疏</span>陽息二爲臨，至三成乾爲泰。「小人道消，君子道長」，泰彖傳文。陰消陽長，往則成乾，故「利有攸往矣」。</span>
</div>
<div class="fenduan">
<p class="em" id="online_toc_5">彖曰：「復亨，<span class="jiazhu">虞翻曰：陽息坤，與姤旁通。剛反交初，故亨。</span></p>
<span class="jianshu"><span class="yinwen">疏</span>復自坤來，坤牝陽，故云「陽息坤」。巽伏震下，故「與姤旁通」剥上之剛，反交于坤初，乾坤氣通，故亨。</span>
<p class="em" id="online_toc_6">剛反動而以順行，<span class="jiazhu">虞翻曰：剛從艮入坤，從反震，故曰「反動」也。坤順震行，故「而以順行」。陽不從上來反初，故不言剛自外來。是以明「不遠之復」，入坤出震義也。</span></p>
<span class="jianshu"><span class="yinwen">疏</span>「剛」謂剥上九也。上九體艮，消艮入坤滅，出復震，故「從反震」。艮，震之反也。震，動也「故曰反動」。坤爲「順」，震爲「行」，故曰「而以順行」。彖傳多言適變，如否泰往來，都在本卦，故言「來往」。此卦陽從剥來，出入純坤，然後成復。故云「陽不從上來反初，故不言剛自外來」。從外來，艮在上爻則遠。從坤出，震在初爻則不遠。故云「明不遠之復，入坤出震之義也」。此不從適變例，而以消息言也。</span>
<p class="em" id="online_toc_7">是以出入无疾，朋來无咎。<span class="jiazhu">侯果曰：陽上出，君子道長也。陰下入，小人道消也。動而以行，故「出入无疾，朋來无咎」矣。</span></p>
<span class="jianshu"><span class="yinwen">疏</span>陽在初，有上出之勢，故「君子道長也」。陽上出則陰下入，故「小人道消也」。震動而以順行，故「出入无疾，朋來无咎矣」。愚案：此解未應經義。出入謂入坤出震也，非陽出陰入之謂。</span>
<p class="em" id="online_toc_8">反復其道，七日來復，天行也。<span class="jiazhu">虞翻曰：謂乾成坤，反出于震而來復，陽爲「道」，故「復其道」。剛爲晝日，消乾六爻爲六日。剛來反初，故「七日來復，天行也」。侯果曰：五月天行至午，陽復而陰升也。十一月天行至子，陰復而陽升也。天地運往，陰陽升復，凡歷七月，故曰「七日來復」，此天之運行也。豳詩曰「一之日觱發，二之日栗烈」。「一之日」，周之正月也，「二之日」，周之二月也，則古人呼月爲日，明矣。</span></p>
<span class="jianshu"><span class="yinwen">疏</span>虞注：剥消乾成坤，故「謂乾成坤」。滅藏于坤，從下反出，體震成復，故云「反出于震而來復」。乾元爲道，故「陽爲道」。陽初出復，故「復其道」。繫上曰「剛柔者，晝夜之道也」。故「剛爲晝」。虞君易例，日數竝以爻數解之。剥消乾成坤，故云「消乾六爻爲六日」。剛從剥來反于坤初，故云「剛來反初」。以乾六爻至復初凡七爻，故曰「七日來復」。入坤出震，皆乾之一陽，乾爲「天」，震爲「行」，故曰「天行也」。侯注：「五月天行至午」爲姤，姤五陽而一陰，故云「陽復而陰升也」。「十一月天行至子」爲復，復五陰而一陽，故云「陰復而陽升也」。天地運往，陰陽升復，循環不已，陽生于子消于午，天之大數也，故「凡歷七月」，月亦稱日，故曰「七日來復」。消息十一卦皆有陽爻，坤无陽而乾伏其下，故云「此天之運行也」。陰稱月，陽稱日詩豳風七月曰「一之日觱發，二之日栗烈」，又曰「三之日于耜，四之日舉趾」，毛傳云「一之日，周正月也。二之日，殷正月也。三之日，夏正月也。四之日，周四月也」。此皆陽息之月，故謂之「日」，此古人呼月爲日之義也。</span>
<p class="em" id="online_toc_9">利有攸往，剛長也。<span class="jiazhu">荀爽曰：利往居五，剛道浸長也。</span></p>
<span class="jianshu"><span class="yinwen">疏</span>「利往居五」，謂陽息至五。得位得中，君子道長，故云「剛道浸長也」。</span>
<p class="em" id="online_toc_10">復其見天地之心乎。」<span class="jiazhu">虞翻曰：坤爲「復」。謂三復位時，離爲「見」，坎爲「心」，陽息臨成泰，乾天坤地，故「見天地之心」也。荀爽曰：復者，冬至之卦。陽起初九，爲「天地心」，萬物所始，吉凶之先，故曰「見天地之心」矣。</span></p>
<span class="jianshu"><span class="yinwen">疏</span>虞注：乾坤易爲否泰，交爲坎離，成兩既、未濟，而實自剥復始，故二卦實乾坤之樞紐也。乾交坤始，復陽位爲復，故云「坤爲復」。將成既濟，則三復陽位，體離互坎。「相見乎離」，故「離爲見」。「坎爲亟心」，故「爲心」。陽息臨二，至三體泰，「乾爲天」，「坤爲地」，合以離見坎心，故「見天地之心」也。荀注：復于消息，在十一月子。稽覽圖「冬至日在坎」，坎爲「心」。乾坤彖傳曰「大哉乾元」，「至哉坤元」，「乾元」即「坤元」，「天心」即「地心」也。冬至之時，陰氣已極，一陽復生，天心動于地中，故云「陽起初九，爲天地心」。「天地之心」即天地之元，「萬物資始」于乾元，故云「萬物所始」。震爲「動」，「幾者動之微，吉之先見者也」，故云「吉凶之先」。蓋在乾坤則爲元，在天地則爲心。而其端倪，實于復之初陽見之，故曰「見天地之心」。</span>
</div>
<div class="fenduan">
<p class="em" id="online_toc_11">象曰：「雷在地中，復。先王以至日閉關，商旅不行。后不省方。」<span class="jiazhu">虞翻曰：「先王」謂乾初，至日，冬至之日，坤闔爲「閉關」。巽爲「商旅」、爲近利市三倍，姤巽伏初，故「商旅不行」。姤象曰「后以施命誥四方」，今隱復下，故「后不省方」。復爲陽始，姤則陰始，天地之始，陰陽之首。已言「先王」，又更言「后」，后，君也，六十四卦，唯此重耳。宋衷曰：商旅不行。自天子至公侯，不省四方之事。將以輔遂陽體，成致君道也。制之者，王者之事。奉之者，爲君之業也。故上言先王，而下言后也。</span></p>
<span class="jianshu"><span class="yinwen">疏</span>虞注：乾息于初。乾爲「先」、爲「王」，乾已入坤，故稱「先王」。十一月陽生于子，是爲冬至。故「至日，冬至之日」。「震爲大塗」，剥艮爲門，有「關」象，「闔户謂之坤」，故坤爲「閉關」。初伏姤巽。「巽爲商旅」者，考工記曰「通四方之珍異以資之，謂之商旅」。説卦曰「巽爲近市利三倍」，故「爲商旅」。震爲「行」，巽爲「商旅」而伏震初，故「商旅不行」。姤象曰「后以施命誥四方」。陰土稱「后」，坤又爲「方」。今姤巽隱在復下，故「后不省方」。復一陽生，故「爲陽始」。姤一陰生，故「爲陰始」。一陽，乾也，一陰，坤也，乾天坤地，故云「天地之始，陰陽之首」。「已言先王，又言后」者，乾爲「先王」，坤五天子之位，土象，故稱「后」，如泰五稱「后」是也。「后君也」。釋詁文。六十四卦，「先王」「后」不竝言。竝言者，唯此耳。宋注：先王于陽復之時，下而商旅不行，上而后不省方。蓋以微陽初生，貴于静養，藏之愈深，則發之愈盛。故云「將以輔遂陽體，成致君道也」。法創于古，故云「制之者，王者之事」。法行于今，故曰「奉之者，爲君之業」。「上言先王而下言后」者，制法者，已往之王。而奉法者，繼體之君也。</span>
</div>
<div class="fenduan">
<p class="em" id="online_toc_12">初九。不遠復，无祇悔，元吉。<span class="jiazhu">崔憬曰：從坤反震，而變此爻，「不遠復」也。復而有應，故獲「元吉」也。</span></p>
<span class="jianshu"><span class="yinwen">疏</span>陽滅于坤，復動成震，震「爲反生」，故云「從坤反震」。剥上滅坤，即坤初動震，此爻早變，故曰「不遠復也」。六爻唯初與四爲正應，故「復而有應」。「中行獨復」，故「元吉也」。愚案：天道遠，初乾，故言「遠」。七日滅乾來復于震，故「不遠」。韓云「祇，大也」。繫上曰「震无咎者存乎悔」，虞彼注云「震，動也」。初動得正，故无大悔。乾元在始，即初陽也。震之一陽，即乾之元也。乾元得正，故曰「元吉」。</span>
</div>
<div class="fenduan">
<p class="em" id="online_toc_13">象曰：「不遠之復，以修身也。」<span class="jiazhu">侯果曰：祇，大也。往被陰剥，所以有悔。覺非遠復，故无大咎。以此修身，顔子之分矣。</span></p>
<span class="jianshu"><span class="yinwen">疏</span>「祇，大也」。義同韓訓。「往」謂剥時。陽被陰剥，所以有悔。覺，知也。繫下曰「復以自知」。又説此爻云「有不善未嘗不知，知之未嘗復行也」。故云「覺非遠復」。善復，故「无大咎」。又曰「顔氏之子，其殆庶幾乎」。故云「以此修身，顔子之分矣」。愚案：坤形爲「身」，震象「修省」。乾剛反通坤初，故「以修身」。知行竝進，「修身」之事也。中庸曰「脩身以道，脩道以仁」。復初乾元爲仁。仁，「修身」之要也。論語曰「克己復禮爲仁」，「修身」之謂也。</span>
</div>
<div class="fenduan">
<p class="em" id="online_toc_14">六二。休復吉。</p>
</div>
<div class="fenduan">
<p class="em" id="online_toc_15">象曰：「休復之吉，以下仁也。」<span class="jiazhu">王弼曰：得位居中，比初之上而附順之，「下仁」之謂也。即處中位，「親仁善鄰」，復之休也。</span></p>
<span class="jianshu"><span class="yinwen">疏</span>六爲「得位」，二爲「處中」。與初相比，專一不疑。乾文言曰「元者，善之長也」。又曰「君子體仁，足以長人」。乾元爲仁，即初陽也。己在初上，下而順附于陽，「下仁之謂也」。「親仁善鄰」，隱六年左傳文。處中得位，而能親陽之仁，善初之鄰，「復之休」者也。休，美也。乾「以美利利天下」，二近于初，故曰「休復」。愚案：説文「休」在木部，人依木則休，爾雅「庇蔭」曰「休」，會止木庇息意。震一陽初生，東方木象，二爲人位，得依于初，故曰「休復吉」。初陽乾元爲仁，震春木德亦爲仁，二所以「休復吉」者，以其下爲仁也。</span>
</div>
<div class="fenduan">
<p class="em" id="online_toc_16">六三<span class="jiaozhusup">潘校：「三」，原本作「二」，據卦形正。
	</span>。頻復厲，无咎。<span class="jiazhu">虞翻曰：頻、蹙也。三失位，故「頻復，厲」。動而之正，故「无咎」也。</span></p>
<span class="jianshu"><span class="yinwen">疏</span>「頻，蹙也」，即王弼注「頻蹙之貌」是也。義本説文。頻，古作「𩕘」。説文曰「𩕘，水厓，人所賓附。𩕘蹙不前而止。從頁從涉」。三變正爲坎，故「𩕘」字中從☵<span class="jiaozhusup">潘校：「☵」，原本作「☴」，據陳校本正。
	</span>，爲「水厓」也。三爲内卦之外，有厓象焉。三本失位，无應于上，臨厓𩕘蹙，然後求復，亦危道也。變而之正，故「无咎」。</span>
</div>
<div class="fenduan">
<p class="em" id="online_toc_17">象曰：「頻復之厲，義无咎也。」<span class="jiazhu">侯果曰：處震之極，以陰居陽，懼其將危，頻蹙而復。履危反道，義亦无咎也。</span></p>
<span class="jianshu"><span class="yinwen">疏</span>三處震終，震爲「恐懼」，以陰居陽，故「懼其將危」也。「頻蹙而復」，是履于危塗，然後反于正道，故「義无咎也」。</span>
</div>
<div class="fenduan">
<p class="em" id="online_toc_18">六四。中行獨復。</p>
</div>
<div class="fenduan">
<p class="em" id="online_toc_19">象曰：「中行獨復，以從道也。」<span class="jiazhu">虞翻曰：「中」謂初，震爲「行」，初一陽爻故稱「獨」。四得正應初，故曰「中行獨復，以從道也」。俗説以四位在五陰之中而獨應復，非也。四在外體，又非内象，不在二五，何得稱「中行」耳。</span></p>
<span class="jianshu"><span class="yinwen">疏</span>「中謂初」者，董子春秋繁露曰「陽之行，始于北方之中而止于南方之中。陰之行，始于南方之中而止于北方之中，陰陽之道不同，至于盛而皆止于中，其所始必皆于中，中者，天地之太極」，極，中也是以二至爲天地之中，冬至在復初一陽，復彖曰「見天地之心」，心即中也，故知「中謂初」也。初體震足爲「行」，震初一陽故稱「獨」。初以中行，獨應于四，四得正位，下應于初，故曰「中行獨復」。初乾元爲「道」，震大塗亦爲「道」。初已復，四從之，故曰「以從道也」。「俗説」謂鄭注也。鄭謂「爻處五陰之中，度中而行，四獨應初」。尋内亦稱中。四外體，非内象，不得稱中。且二五稱中，易有定例。位非二五，安得稱中。罔識天心，遂迷中象，故駮而廢之也。「耳」當作「邪」。</span>
</div>
<div class="fenduan">
<p class="em" id="online_toc_20">六五。敦復无悔。</p>
</div>
<div class="fenduan">
<p class="em" id="online_toc_21">象曰：「敦復无悔，中以自考也。」<span class="jiazhu">侯果曰：坤爲「厚載」故曰「敦復」。體柔居剛，无應失位，所以有悔。能自考省，動不失中，故曰「无悔」矣。</span></p>
<span class="jianshu"><span class="yinwen">疏</span>中庸曰「敦厚以崇禮」。「敦厚」連文，是「敦」即「厚」也。五體坤，坤象曰「厚德載物」，故曰「敦復」。六以柔體，居五剛位，下无正應，己又失正，宜有悔矣。然所履得中，爲復之主。「復以自知」，故曰「考」。坤身爲「自」，故曰「自考」。五位在中，故曰「中以自考」。動而得正，又不失中，故「无悔<span class="jiaozhusup">潘校：「悔」，原本作「咎」，據陳校本正。
	</span>矣」。</span>
</div>
<div class="fenduan">
<p class="em" id="online_toc_22">上六。迷復凶，有災眚。<span class="jiazhu">虞翻曰：坤冥爲「迷」，高而无應，故「凶」。五變正時，坎爲災眚，故「有災眚」也。</span></p>
<span class="jianshu"><span class="yinwen">疏</span>九家説卦曰「坤爲迷」。坤夜爲冥，故「爲迷」。剥消入坤，故爲「先迷」。上遠于初，迷乎復道。襄廿八年左傳「復歸無所，是爲迷復」，即此義也，居上爲「高」，三陰爲「无應」。迷而无應，故「凶」。五變正體坎，坎爲多災眚，故「有災眚」。</span>
<p class="em" id="online_toc_23">用行師，終有大敗，以其國君凶。<span class="jiazhu">虞翻曰：三復位時而體師象，故「用行師」。陰逆不順，坤爲死喪，坎流血，故「終有大敗」。姤乾爲君，滅藏于坤，坤爲異邦，故「國君凶」矣。荀爽曰：「坤爲衆」，故「用行師」也。謂上行師而距于初，陽息上升，必消羣陰，故「終有大敗」。「國君」謂初也。受命復道，當從下升。今上六行師，王誅必加，故「以其國君凶」也。</span></p>
<span class="jianshu"><span class="yinwen">疏</span>虞注：上與三應。三復陽位，二至上體師象，故「用行師。」「坤，順也。」互坎險，故「險逆不順」。月喪于坤乙爲死魄，故「坤爲死喪」。「坎爲血卦」，故「流血」。坎「爲多眚」眚，敗也。上爲「終」。故「終有大敗」。「姤乾爲君」者，伏姤乾五也。「坤以藏之」，又爲「滅」。姤君伏藏不見，故云「滅藏于坤」。坤土爲「邦」，不同于乾，故爲「異邦」。乾滅于坤邦，故「國君凶矣」。荀注：「坤爲衆」，説卦文。師者，衆也。坤爲「用」，震爲「行」，故「用行師」。上降于初，其體爲師。初陽得正，距而不應。初乾息坤，其勢上行，陽長則羣陰必消，終至于上，故「終有大敗」。震爲諸侯，「國君」之象，故「國君謂初也」。震受乾命而復自道，易氣從下生，自下升上，故云「受命復道，當從下升」。今上六居高履危，迷乎復道，逆命行師，王誅之所必加者也。僖廿六年左傳「凡師能左右之曰以」。臣擅君命，故「以其國君凶也」。</span>
<p class="em" id="online_toc_24">至于十年不克征。<span class="jiazhu">虞翻曰：坤爲「至」，爲「十年」。陰逆坎臨，故「不克征」。謂五變設險，故帥師敗，喪君而无征也。何妥曰：理國之道，須進善納諫。迷而不復，安可牧民。以此行師，必敗績矣。敗乃思復，失道已遠。雖復十年乃征，无所克矣。案：坤爲「先迷」，故曰「迷復」。坤又爲師象，故曰「行師」。坤數十，「十年」之象也。</span></p>
<span class="jianshu"><span class="yinwen">疏</span>虞注：至，從高下至地。從一。一，地也。坤彖傳曰「至哉坤元」，故「坤爲至」。繫上曰「天九地十」，坤癸數十，故「爲十年」。陰逆坎臨之「臨」，當作「險」，謂上負坎險，人不能征，故曰「不克征」。五變體坎爲設險，故「帥師敗，喪君而无征也」。復陽之微，尤惡陰逆，故上六之象如此。何注：坤爲國，又「黄中通理」，故云「理國之道」。初陽爲「善」，震言爲「諫」，故云「須進善納諫」。坤爲「民」。上六「迷而不復，安可牧民」。古者寓兵于農，牧民无道，故「以此行師，必敗績矣」。復初「元吉」，以其不遠。至于「終有大敗」，乃思陽復，其失復道已遠矣。雖十年之久，弗克征也。葢行師當奉君命，上反君道，故「不克征」。「不克」者，義弗克也。案：坤彖傳曰「先迷失道」，故曰「迷復」。初至五有師象，故曰「行師」。坤癸數十，故云「十年之象」。愚案：道心之惟微也，慎獨則能知幾，故來復在于七日。人心之惟危也，徇欲則忘反，故迷復至于十年。</span>
</div>
<div class="fenduan">
<p class="em" id="online_toc_25">象曰：「迷復之凶，反君道也。」<span class="jiazhu">虞翻曰：姤乾爲君，坤陰滅之，以國君凶，故曰「反君道也」。</span></p>
<span class="jianshu"><span class="yinwen">疏</span>伏姤乾君，爲坤陰所滅，迷而不反，宜其凶矣。國君之凶，由「反君道也」。</span>
</div>
</div></body></html>