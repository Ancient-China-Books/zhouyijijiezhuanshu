<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>大壯</title></head><body><div id="text">
<div class="section" id="title-0"><h2>大壯</h2></div>
<div class="fenduan">
<p class="em">序卦曰：「物不可以終遯，故受之以大壯。」<span class="jiazhu">韓康伯曰：遯「君子以遠小人」，遯而後通，何可終邪。陽盛陰消，君子道勝也。</span></p>
<span class="jiazhu"><span class="yinwen">疏</span>當遯之世，君子道消，小人道長，是以「君子遠小人」。必遯而後亨，然遯亦何可終也。蓋陰長則陽退，陽進則陰衰。消息相循，自然之理。遯主退，壯主進。退極必進，故遯受以壯，是陽盛陰消，君子道勝也。愚案：遯主乎退，以艮止也，而遯實全體象艮。大壯主乎進，以震動也，而大壯實全體象震。艮終東北，即震出東方。大壯次遯，即震次艮之義也。</span>
</div>
<div class="fenduan">
<p class="em">䷡<span class="jiazhu">乾下震上</span>大壯。利貞。<span class="jiazhu">虞翻曰：陽息泰也。壯，傷也。大謂四。失位爲陰所乘，兑爲毁折，傷。與五易位乃得正，故「利貞」也。</span></p>
<span class="jiazhu"><span class="yinwen">疏</span>陽自泰三息四成大壯，故云「陽息泰也」。陽息過盛而爲陰傷，故云「壯，傷也」。物過則傷，不云傷而云壯者，陰陽之辭也。揚子方言曰「凡草木刺，北燕朝鮮之閒謂之策，或謂之壯」，郭璞注云「今淮南亦呼壯爲傷」是也。陽大陰小，大謂四，陽息至四也。以陽居四爲「失位」，五陰乘之，陰氣賊害，又互兑爲毁折，故稱傷。四當升五，與五易位，陽乃得正，故「利貞也」。</span>
</div>
<div class="fenduan">
<p class="em">彖曰：「大壯，大者壯也。<span class="jiazhu">侯果曰：此卦本坤。陰柔消弱，剛大長壯，故曰大壯也。</span></p>
<span class="jiazhu"><span class="yinwen">疏</span>陽息坤，初漸長至四，故云「此卦本坤」。陽息過泰，是陰柔愈弱，陽剛愈壯。陽爲大，息至四，故曰「大者壯也」。</span>
<p class="em">剛以動，故壯。<span class="jiazhu">荀爽曰：乾剛震動，陽從下升，陽氣大動，故壯也。</span></p>
<span class="jiazhu"><span class="yinwen">疏</span>乾剛在下，震動在上，是「陽從下升」也。陽氣至剛，大動于上，故壯。</span>
<p class="em">大壯利貞，大者正也。<span class="jiazhu">虞翻曰：謂四進之五，乃得正，故「大者正也」。</span></p>
<span class="jiazhu"><span class="yinwen">疏</span>陽在四爲失位，進而之五，乃得乎正。陽爲大。故曰「大者正也」。</span>
<p class="em">正大而天地之情可見矣。」<span class="jiazhu">虞翻曰：「正大」謂四，之五成需，以離日見天，坎月見地，故「天地之情可見也矣」。</span></p>
<span class="jiazhu"><span class="yinwen">疏</span>陽居五爲正爲大。四陽之五成需，需自大壯來也。需體坎互離，互乾成離，故云「離日見天」。乾之坤成坎，故云「坎月見地」。「利貞者，性情也」故「正大而天地之情可見矣」。</span>
</div>
<div class="fenduan">
<p class="em">象曰：「雷在天上，大壯。<span class="jiazhu">崔憬曰：乾下震上，故曰「雷在天上」。一曰雷，陽氣也。陽至于上卦，能助于天威，大壯之象也。</span></p>
<span class="jiazhu"><span class="yinwen">疏</span>乾爲天在下，震爲雷在上。論衡曰「雷者，太陽之激氣」，故云「雷，陽氣也」。陽氣在上，能助天威，剛以動，故有大壯之象。</span>
<p class="em">君子以非禮弗履。」<span class="jiazhu">陸績曰：天尊雷卑，君子見卑乘尊，終必消除，故象以爲戒，非禮不履。</span></p>
<span class="jiazhu"><span class="yinwen">疏</span>漢書五行志曰「雷于天地爲長子」，故云「天尊雷卑」。震上乾下，是「以卑乘尊」也。陽長至上，成乾滅震，是「終必消除」也。震爲足，震足履乾，履非所履。陰消至上，震足不見，故君子取以爲戒，而「非禮弗履」。履者，禮也。天在澤上爲履，上下有辯。以坤柔履剛，故嘉會合禮。雷在天上，尊卑倒置，以震剛履乾，故「非禮弗履」。</span>
</div>
<div class="fenduan">
<p class="em">初九。壯于趾。征凶，有孚。<span class="jiazhu">虞翻曰：趾謂四。征，行也。震足爲趾、爲征。初得位，四不征之五，故凶。坎爲孚，謂四上之五成坎，已得應四，故「有孚」。</span></p>
<span class="jiazhu"><span class="yinwen">疏</span>初應四，故「趾謂四」。「征，行也」，釋言文。震爲足，故「爲趾爲征」。初應四趾，而征則自初始也。初陽爲得位，四失位不應。若初動而四不應則凶，故「征凶」。經言「征」，虞謂「四不征之五故凶」者，非也。唯不動而待四之五成坎，坎爲孚，已得與四爲正應，故「有孚」。</span>
</div>
<div class="fenduan">
<p class="em">象曰：「壯于趾，其孚窮也。」<span class="jiazhu">虞翻曰：應在乾終，故「其孚窮也」。</span></p>
<span class="jiazhu"><span class="yinwen">疏</span>體有兩乾，「應在乾終」者，互乾之終也。終者，窮也。以陽應陽，故孚窮。孚窮，故傷。</span>
</div>
<div class="fenduan">
<p class="em">九二。貞吉。</p>
</div>
<div class="fenduan">
<p class="em">象曰：「九二貞吉，以中也。」<span class="jiazhu">虞翻曰：變得位，故「貞吉」。動體離，故「以中也」。</span></p>
<span class="jiazhu"><span class="yinwen">疏</span>陽變爲陰得正位，故曰「貞吉」。動則成離，離二象曰「得中道也」，故云「以中」。二宜陰中也。</span>
</div>
<div class="fenduan">
<p class="em">九三。小人用壯，君子用罔，貞厲。<span class="jiazhu">虞翻曰：應在震也。三陽君子，小人謂上。上逆故「用壯」。謂二已變離。離爲罔，三乘二，故「君子用罔」。體乾「夕惕」，故「貞厲」也。</span></p>
<span class="jiazhu"><span class="yinwen">疏</span>應在震上也。「三陽君子」，謂乾三也。「小人謂上」，夬上「小人道消也」。五已正爲夬，上陰乘逆，傷陽不正，應之故「用壯」。壯，傷也。二已變，三體離。包羲「作結繩以爲罔罟，蓋取諸離」，故「離爲罔」。上不應三，三下乘二，故「君子用罔」。三體在乾得正，乾九三曰「夕惕若厲」，故雖貞亦厲。三陷于罔，故危也。</span>
<p class="em">羝羊觸藩，羸其角。<span class="jiazhu">荀爽曰：三與五同功爲兑，故曰「羊」，終始羊位，故曰「羝」，「藩」謂四也。三欲觸四而危之，四反羸其角，「角」謂五也。<span class="yinwen">疏</span>三與五同功，互爲兑，兑爲羊，故曰「羊」。説文「羝，牡羊也」，遯變大壯，初二、五上，有升有降，唯三<span class="jiaozhusup">潘校：「三」，原本作「二」，據卦象正。</span>四不變，而三則終始陽位，陽爲牡，故曰「羝」。「藩謂四」，釋具下侯注。三君子不觸四，角亦非五，不如侯注尤合經義也。</span>
</p></div>
<div class="fenduan">
<p class="em">象曰：「小人用壯，君子罔也。」<span class="jiazhu">侯果曰：「藩」謂四也，九四體震爲竹葦，故稱「藩」也。三互乾兑，乾壯兑羊，故曰「羝羊」。四藩未決，三宜勿往，用壯觸藩，求應于上，故角被拘羸矣。案：自三至五體兑爲羊，四既是藩，五爲羊角，即「羝羊觸藩羸其角」之象也。</span></p>
<span class="jiazhu"><span class="yinwen">疏</span>侯注：「藩謂四」者，四體震，震爲竹木、爲萑葦，故爲藩。三下互乾，上互兑，乾體壯，兑象羊，故曰「羝羊」。四藩在前，剛而未決，三宜固守勿往。若用壯觸四，求應于上，上欲應三，爲四所隔，故云「角被拘羸矣」。上爲角，爻例也。「羸」，釋文鄭虞作「纍」，馬氏以爲大索，是也。與觀旁通，觀巽爲繩。三動互離，羊性喜觸，兑毁而離麗，故有拘羸其角之象。案：以五爲角，從荀義也。</span>
</div>
<div class="fenduan">
<p class="em">九四。貞吉悔亡。藩決不羸，壯于大轝之腹。</p>
</div>
<div class="fenduan">
<p class="em">象曰：「藩決不羸，尚往也。」<span class="jiazhu">虞翻曰：失位，悔也。之正得中，故「貞吉」而「悔亡」矣。體夬象，故「藩決」。震四上處五，則藩毁壞，故「藩決不羸」。坤爲大轝、爲腹，四之五折坤，故「壯于大轝之腹」。而象曰「尚往」者，謂上之五。</span></p>
<span class="jiazhu"><span class="yinwen">疏</span>九居四爲「失位」，宜有悔也。上之五得中，故「貞吉而悔亡矣」。初至五體象夬，夬者，決也，故曰「藩決」，四體不正，上之五則震體毁，故藩決不能羸也。「坤爲大轝、爲腹」，皆説卦文，謂泰坤也。四之五體坎，坎折坤體，故曰「壯于大轝之腹」也。壯者，傷也。而象曰「尚<span class="jiaozhusup">潘校：「尚」，原本作「上」，據陳校本正。</span>往」者，尚，上也，謂上之五也。</span>
</div>
<div class="fenduan">
<p class="em">六五。喪羊于易，无悔。<span class="jiazhu">虞翻曰：四動成泰，坤爲喪也。乾爲易，四上之五，兑還屬乾，故「喪羊于易」。動各得正，而處中和，故「无悔」矣。</span></p>
<span class="jiazhu"><span class="yinwen">疏</span>四失位，動成泰體坤，月滅坤乙爲喪。「乾以易知」，故「乾爲易」。鄭注「易，佼易也」。四上之五體坎，坎五，乾也，故「兑還屬乾，喪羊于易」也。四五易位，動而各得其正，五處上中，下應二和，故无悔也。</span>
</div>
<div class="fenduan">
<p class="em">象曰：「喪羊于易，位不當也。」<span class="jiazhu">案：謂四五陰陽失正。陰陽失正，故曰「位不當也」。</span></p>
<span class="jiazhu"><span class="yinwen">疏</span>四五陰陽失正，故曰「位不當」。四動之五，各得其正，故勿悔也。</span>
</div>
<div class="fenduan">
<p class="em">上六。羝羊觸藩。不能退，不能遂，无攸利。艱則吉。<span class="jiazhu">虞翻曰：應在三，故「羝羊觸藩」。遂，進也。謂四已之五體坎，上能變之巽，巽爲進退，故「不能退，不能遂」。退則失位，上則乘剛，故「无攸利」。坎爲艱，得位應三利上，故「艱則吉」。</span></p>
<span class="jiazhu"><span class="yinwen">疏</span>上正應在三，乃上不應三，使三觸藩，故「无攸利」。明三羝羊，所觸者上也。書仲虺之誥「顯忠遂良」，孔傳「良則進之也」。且對退而言，故訓進。四已之五，其體爲坎。震巽特變，故「上能變之巽」。「巽爲進退」，説卦文。應三隔四，故不能進退。窮于上，故「不能遂」。羸其角之象也。退謂上爲巽，退于四則失位。進于五則乘剛。故「无攸利」。坎陷故爲艱。上不變巽，居坎得位，四藩既決，三自應之，利居五上，故「艱則吉」也。乾鑿度説此爻曰「藩決艱解」，故上與二四同吉。</span>
</div>
<div class="fenduan">
<p class="em">象曰：「不能退不能遂，不詳也。<span class="jiazhu">虞翻曰：乾善爲詳。不得三應，故「不詳也」。</span></p>
<span class="jiazhu"><span class="yinwen">疏</span>「詳」，古文「祥」。釋詁云「詳，善也」。「元者善之長」，故「乾善爲詳」。上隔于四，不得三應，不得乾，故「不詳也」。</span>
<p class="em">艱則吉，咎不長也。」<span class="jiazhu">虞翻曰：巽爲長，動失位爲咎。不變之巽，故「咎不長也」。</span></p>
<span class="jiazhu"><span class="yinwen">疏</span>「巽爲長」，説卦文。上動失位，故有咎。守正應三，不變之巽，故「咎不長也」。「咎不長」者，即雜卦所謂「大壯則止」也。</span>
</div>
</div></body></html>