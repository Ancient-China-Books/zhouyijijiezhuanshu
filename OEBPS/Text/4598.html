<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>小過</title></head><body><div id="text">
<div class="section" id="title-0"><h2>小過</h2></div>
<div class="fenduan">
<p class="em">序卦曰：「有其信者必行之，故受之以小過」。<span class="jiazhu">韓康伯曰：守其信者，則失貞而不諒之道，而以信爲過也，故曰小過。</span></p>
<span class="jiazhu"><span class="yinwen">疏</span>孚爲信，中孚爲「有其信」。互震爲行，故曰「必行之」。又互艮，止守之象也。守其信而行，則「失貞而不諒之道」。所謂言必信，行必果，守硜硜之節，而不知大體，以信爲過者也。「可小事」，故曰小過。</span>
</div>
<div class="fenduan">
<p class="em">䷽<span class="jiazhu">艮下震上</span>小過。亨利貞。<span class="jiazhu">虞翻曰：晉上之三。當從四陰二陽臨觀之例，臨陽未至三，而觀四已消也。又有飛鳥之象，故知從晉來。杵臼之利，蓋取諸此。柔得中而應乾剛，故亨。五失正，故利貞。「過以利貞，與時行也」。</span></p>
<span class="jiazhu"><span class="yinwen">疏</span>晉上之三成小過。從四陰二陽之例，自臨觀來。但二陽在中，臨陽未至三，而觀四已消。不能兩爻並動以成之卦，與訟四之初成中孚同例也。晉體離爲飛鳥。從晉來者，晉，乾宫遊魂卦也。臨否泰具乾坤義，晉三象曰「上行也」，虞彼注云「此則成小過，故有飛鳥之象焉。杵臼之利，見碩鼠出入坎穴，蓋取諸此也」。柔得中，謂五也。乾剛，謂五伏陽也。體震與巽同聲相應，故「柔得中而應乾剛」。過恭、過哀、過儉，過乎柔者也。然柔得中而應乾剛，得乎禮之本意。「嘉會足以合禮」，故亨也。五陰失正，利變之貞，故彖曰「過以利貞，與時行也」。</span>
<p class="em">可小事，<span class="jiazhu">虞翻曰：「小」謂五，晉坤爲「事」，柔得中，故「可小事」也。</span></p>
<span class="jiazhu"><span class="yinwen">疏</span>五陰爲小，故「小謂五」也。晉坤發于事業爲事。五得中，故「可小事也」。</span>
<p class="em">不可大事。<span class="jiazhu">虞翻曰「大」謂四，剛失位而不中，故「不可大事」也。</span></p>
<span class="jiazhu"><span class="yinwen">疏</span>大事謂四，四剛失位而不得中，故「不可大事也」。</span>
<p class="em">飛鳥遺之音，不宜上宜下，大吉。<span class="jiazhu">虞翻曰：離爲「飛鳥」，震爲「音」，艮爲止。晉上之三，離去震在，鳥飛而音止，故「飛鳥遺之音」。上陰乘陽，故「不宜上」。下陰順陽，故「宜下大吉」。俗説或以卦象二陽在内，四陰在外，有似飛鳥之象，妄矣。</span></p>
<span class="jiazhu"><span class="yinwen">疏</span>晉離爲雉，故「爲飛鳥」。小過震善鳴爲「音」，艮止爲止。晉上之三，離象毁，震艮象成，是「鳥飛去而音止」也，故曰「飛鳥遺之音」。遺，存也。上陰乘四陽謂五，故「不宜上」。謂五當變。下陰順三陽謂二，故「宜下大吉」。謂二「遇其臣」。俗説，宋衷説也。易无此象，故曰「妄矣」。</span>
</div>
<div class="fenduan">
<p class="em">彖曰：「小過，小者過而亨也。過以利貞，與時行也。<span class="jiazhu">荀爽曰：陰稱「小」。謂四應初，過二而去，三應上，過五而去，五處中，見過不見應，故曰「小者，過而亨也」。</span></p>
<span class="jiazhu"><span class="yinwen">疏</span>陽大陰小，故「陰稱小」。四應初，陰過二而去，三應上，陰過五而去，五處上中，見陰之過而不見陽之應，故曰「小者過而亨也」。案：小陰謂五，五過乎陽而應乾剛，故「過而亨」。艮爲「時」，震爲「行」，過五利變之正成咸，泰否相反，「終則有始」，「與時偕行」，故「過以利貞，與時行也」。</span>
<p class="em">柔得中，是以小事吉也。<span class="jiazhu">虞翻曰：謂五也。陰稱「小」，故「小事吉也」。</span></p>
<span class="jiazhu"><span class="yinwen">疏</span>五柔得正，故「謂五也」。陰柔稱「小」，柔而得中，故「小事吉也」。</span>
<p class="em">剛失位而不中，是以不可大事也。<span class="jiazhu">虞翻曰：謂四也。陽稱「大」，故「不可大事也」。</span></p>
<span class="jiazhu"><span class="yinwen">疏</span>剛失位，謂四也。陽剛稱「大」，失位不中，故「不可大事也」。</span>
<p class="em">有飛鳥之象焉，飛鳥遺之音，<span class="jiazhu">宋衷曰：二陽在内，上下各陰，有似飛鳥舒翮之象，故曰「飛鳥」。震爲聲音，飛而且鳴，鳥去而音止，故曰「遺之音」也。</span></p>
<span class="jiazhu"><span class="yinwen">疏</span>二陽在内，象鳥之身。四陰在外，象翅與足。有似飛鳥舒翮之象，故曰「飛鳥」。此即虞君所謂「俗説」也。震善鳴爲「聲音」，「飛而且鳴」謂震。鳥去而音止謂艮，故曰「遺之音」。</span>
<p class="em">不宜上宜下大吉，上逆而下順也。」<span class="jiazhu">王肅曰四五失位，故曰「上逆」。二三得正，故曰「下順也」。</span></p>
<span class="jiazhu"><span class="yinwen">疏</span>四陽五陰爲「失位」，四五在上，故曰「上逆」。二陰三陽爲得正，二三在下，故曰「下順也」。案：陰在陽上爲逆，故五宜正。陰在陽下爲順，故二不變。</span>
</div>
<div class="fenduan">
<p class="em">象曰：「山上有雷，小過。<span class="jiazhu">侯果曰：山大而雷小，山上有雷，小過于大，故曰小過。</span></p>
<span class="jiazhu"><span class="yinwen">疏</span>艮一陽在上，陽爲大，故曰「山大」。震重陰在上，陰爲小，故曰「雷小」。今「山上有雷」，是小過于大也，故曰小過。愚案：艮止所以節禮，震動于上而過之，陰過于陽，故曰小過，陰，柔也。過恭、過哀、過儉，皆過于柔而不失乎禮之本者也。其過爲小，故君子以之。</span>
<p class="em">君子以行過乎恭，<span class="jiazhu">虞翻曰：「君子」謂三也。上貴三賤，晉上之三，震爲「行」，故「行過乎恭」。謂三「致恭以存其位」，與謙三同義。</span></p>
<span class="jiazhu"><span class="yinwen">疏</span>艮三即乾三，乾三稱君子，故「君子謂三也」。上位貴，三位賤，晉上之三，是貴下于賤也。震足爲「行」，故「行過乎恭」。繫上曰「謙也者，致恭以存其位者也」。剥上之三成謙，故「與謙三同義」。</span>
<p class="em">喪過乎哀，<span class="jiazhu">虞翻曰：晉坤爲「喪」，離爲目，艮爲鼻，坎爲涕洟，震爲出。涕洟出鼻目，體大過遭死，「喪過乎哀」也。</span></p>
<span class="jiazhu"><span class="yinwen">疏</span>晉坤喪于乙爲「喪」，又晉離爲目。體艮互兑，「山澤通氣」，以虚受澤，故「爲鼻」。坎水爲「涕洟」。萃上虞注云「自目曰涕，自鼻曰洟」。萬物出震爲「出」。涕洟出于鼻自爲「哀」。自二至四體大過，遭死象，故「喪過乎哀」。</span>
<p class="em">用過乎儉」。<span class="jiazhu">虞翻曰：坤爲財用，爲吝嗇，艮爲止，兑爲小。小用止，「密雲不雨」，故「用過乎儉」也。</span></p>
<span class="jiazhu"><span class="yinwen">疏</span>晉坤土生萬物爲財，「致役乎坤」爲用，故「爲財用」。「坤爲吝嗇」，説卦文。兩體有艮爲止。小過互兑少女爲「小」，「小」謂五陰。小用而止，即六五「密雲不雨」之象也，故「用過乎儉」。</span>
</div>
<div class="fenduan">
<p class="em">初六。飛鳥以凶。<span class="jiazhu">虞翻曰：應四離爲「飛鳥」，上之三，則四折入大過死，故「飛鳥以凶」。</span></p>
<span class="jiazhu"><span class="yinwen">疏</span>初應晉四，離爲飛鳥。晉上之三，成艮互兑，兑爲毁折，故「四折入大過死」。謂二至五<span class="jiaozhusup">潘校：「五」，原本作「四」，據卦象正。</span>體大過死象也，故「飛鳥以凶」。初失正，利四來易位，四死大過，故以初凶也。按：初在艮下當止，失位故不止而飛。宜下不宜上，故凶也。</span>
</div>
<div class="fenduan">
<p class="em">象曰：「飛鳥以凶，不可如何也」。<span class="jiazhu">虞翻曰：四死大過，故「不可如何也」。</span></p>
<span class="jiazhu"><span class="yinwen">疏</span>初應在四，四死大過，故「不可如何也」。</span>
</div>
<div class="fenduan">
<p class="em">六二。過其祖，遇其妣。<span class="jiazhu">虞翻曰：「祖」謂祖母，初也。母死稱「妣」，謂三。坤爲喪爲母，折入大過死，故稱「祖妣」也。二過初，故「過其祖」。五變，三體姤遇，故「遇妣」也。</span></p>
<span class="jiazhu"><span class="yinwen">疏</span>對妣言，故知「謂祖母」。二過初，故「祖母謂初也」。説文「妣，歿母」，曲禮「生曰父母，死曰考妣」，故「母死稱妣」。二遇三，故「妣謂三也」。晉坤爲喪爲母，故二稱「王母」。今上折入大過，故「稱祖妣也」。二在巽三爲長女，三本晉坤，故三爲二母，死大過，故「稱妣也」。初，坤體之始，故爲祖母也。二在初上爲過初，故「過其祖」。五失位當變，二至五體姤，「姤，遇也」。三在二上，故「遇妣」也。</span>
<p class="em">不及其君，遇其臣，无咎。<span class="jiazhu">虞翻曰：五動爲「君」，晉坤爲「臣」。二之五隔三，艮爲止，故「不及其君」。止如承三，得正體姤遇象，故「遇其臣，无咎」也。</span></p>
<span class="jiazhu"><span class="yinwen">疏</span>二應五，五不正，五動陽出，互乾爲「君」。晉内坤爲「臣」。二往應五隔三，互艮爲止，故「不及其君」。「如」與「而」通。近比艮止，止而承三，陰陽得正，體姤稱遇，故「遇其臣<span class="jiaozhusup">潘校：「臣」，原本作「君」，據陳校本正。</span>」。小過之時順陽，故「无咎也」。</span>
</div>
<div class="fenduan">
<p class="em">象曰：「不及其君，臣不可過也」。<span class="jiazhu">虞翻曰：體大過下，止舍巽下，故「不可過」。與隨三同義。</span></p>
<span class="jiazhu"><span class="yinwen">疏</span>二至五體大過，下體艮，互體巽，二止舍巽下，五君隔于三艮，二臣不應，故「臣不可過」。隨家陰隨陽，六三之上无應，承四互艮，故係于四。小過之時，陰過陽，以順陽爲吉，故「與隨三同義」。</span>
</div>
<div class="fenduan">
<p class="em">九三。弗過防之，從或戕之，凶。<span class="jiazhu">虞翻曰：防，防四也。失位，從或而欲折之初。戕，殺也。離爲戈兵。三從離上入坤，折四死大過中，故「從或戕之，凶」也。</span></p>
<span class="jiazhu"><span class="yinwen">疏</span>尋虞義，當作「弗過」句，「防之」句，「從或」句，「戕之凶」句。「防，防四」者，謂三弗過四，應上而防四也。四失位應初，故「從或而欲折之初」，或即初也。宣十八年公羊傳「戕鄫子于鄫者何？殘賊而殺之也」，故云「戕，殺也」。晉離爲戈兵，故爲「戕」。三從離上入坤成小過，折四至二象死大過中，故「從或戕之，凶」也。「凶」謂四也，四之凶，不當見于三，謂三不防四，四折之初，則體飛鳥而成明夷，三離災眚，故致凶耳。</span>
</div>
<div class="fenduan">
<p class="em">象曰：「從或戕之，凶如何也」。<span class="jiazhu">虞翻曰：三來戕四，故「凶如何也」。</span></p>
<span class="jiazhu"><span class="yinwen">疏</span>三不防四，四從初受傷，是「三來戕四」，而三亦受傷，故「凶如何也」。</span>
</div>
<div class="fenduan">
<p class="em">九四。无咎，弗過遇之。<span class="jiazhu">九家易曰：以陽居陰，「行過乎恭」。今雖失位，進則遇五，故无咎也。四體震動，位既不正，當動上居五，不復過五，故曰「弗過遇之」矣。</span></p>
<span class="jiazhu"><span class="yinwen">疏</span>以九居四爲陽居陰，「行過乎恭」。失位有咎，今進而遇五得正，故无咎。四體震初爲動，位既不正，當動而上居于五，不復過五而遇五，故曰「弗過遇之矣」。愚案：失位，咎也。下正應初，故无咎。然亦不義之應也，故四弗過三之初，而待五陽反正，體姤爲遇，故曰「弗過遇之」。</span>
<p class="em">往厲必戒，勿用永貞。<span class="jiazhu">荀爽曰：四往危五，戒備于三，故曰「往厲必戒」也。勿長居四，當動上五，故曰「勿用永貞」。</span></p>
<span class="jiazhu"><span class="yinwen">疏</span>四陽不正，往必危五。「戒備于三」者，謂三當防四，故曰「往厲必戒也」。然長居于四，失位非宜，故勿長居于四，當動而上五，故曰「勿用永貞」。愚案：四有正應，五陽當自出，得正應二。四往五失應則危，故必戒也。待五正，然後初四易位，成既濟定。四之初，則「潛龍勿用」之爻也。既濟定，則永得其正，故曰「勿用永貞」。</span>
</div>
<div class="fenduan">
<p class="em">象曰：「弗過遇之，位不當也。往厲必戒，終不可長也。」<span class="jiazhu">虞翻曰：體否上傾，故「終不可長」矣。</span></p>
<span class="jiazhu"><span class="yinwen">疏</span>四失位，故常欲過三之初。五正體否，否上象曰「否終則傾，何可長也」。又體巽爲長，故「終不可長也」。</span>
</div>
<div class="fenduan">
<p class="em">六五。密雲不雨，自我西郊。<span class="jiazhu">虞翻曰：密，小也。晉坎在天爲「雲」，墜地成「雨」，上來之三，折坎入兑小爲「密」，坤爲「自我」，兑爲「西」，五動乾爲「郊」，故「密雲不雨，自我西郊」也。</span></p>
<span class="jiazhu"><span class="yinwen">疏</span>小畜小過皆稱「密雲」，故云「密，小也」。互兑少女，故稱小也。晉互坎水，在天爲「雲」，如需「雲上于天」是也。墜地成「雨」，如解「雷雨作」是也。晉上之三，變坎成兑，兑小，故「爲密」。坤形爲「自」爲「我」，故爲「自我」。兑，方伯正西卦，故「爲西」。五動互乾，乾，西北，野外稱「郊」。故「密雲不雨，自我西郊」。「不雨」者，體互巽艮，艮止而風散之也。</span>
<p class="em">公弋取彼在穴。<span class="jiazhu">虞翻曰：「公」謂三也。弋，矰繳射也。坎爲弓彈，離爲鳥矢，弋，無矢也。巽繩連鳥，弋人鳥之象。艮爲手，二爲「穴」，手入穴中，故「公弋取彼在穴」也。</span></p>
<span class="jiazhu"><span class="yinwen">疏</span>爻例三爲公位，故「公謂三也」。夏官司弓矢「矰矢茀矢，用諸弋射」。鄭注「結繳于矢謂之矰矢」，故云「弋，繒繳射也」。晉坎爲弓輪，故爲弓彈。離爲飛鳥，又爲弋兵，故爲鳥矢。謂三弋取初，而正四成既濟，亦體具坎離也。「无」當作「弓」。言弋者，用弓矢也。又互巽繩，連繫于鳥，是弋人取鳥之象也。「人」下當脱「取」字。三艮爲手。二互巽伏艮山下，陰爻兩畫爲「穴」。初在穴中，艮手入穴中，故「公弋取彼在穴」也。愚案：五在晉爲互坎，上坎爲雲，故曰「密雲」。晉上之三，下坎爲雨，坎象毁，故「不雨」。五不正，四亦不正，四互兑爲西，陰過而上，由四過五，故「自我西郊」。尋小過象取飛鳥，初凶失正，在穴之鳥也。五變正，三爲公位，上承五志，取初易四，則六爻皆正。五陰小過，故「密雲不雨」，利變得正，故使三取初易四，「密雲不雨」即「不宜上」，「弋彼在穴」即「宜下大吉」也。蓋小過取象在五，故爻辭與卦辭同義。</span>
</div>
<div class="fenduan">
<p class="em">象曰：「密雲不雨，已上也」。<span class="jiazhu">虞翻曰：謂三坎水已之上六，故「已上也」。</span></p>
<span class="jiazhu"><span class="yinwen">疏</span>晉三坎水，已之上六，故「不雨」。</span>
</div>
<div class="fenduan">
<p class="em">上六。弗遇過之，飛鳥離之，凶。是謂災眚。<span class="jiazhu">虞翻曰：謂四已變之坤，上得之三，故「弗遇過之」。離爲「飛鳥」，公弋得之，鳥下入艮手而死，故「飛鳥離之，凶」。晉坎爲「災眚」，故「是謂災眚」矣。</span></p>
<span class="jiazhu"><span class="yinwen">疏</span>四失正，已變之坤，故「上得之三」。謂上弗待五正，遇三而過五應三，「弗遇過之」。上在晉，體離爲「飛鳥」。之三爲公位，故「公弋得之」。上爲飛鳥，下居于三，入坤死而成艮手，是「鳥下入艮手而死」也。故「飛鳥離之，凶」矣。「離」如「鴻則離之」之「離」也。三在晉，互坎爲「災眚」，今居于上，故「是謂災眚」。案：二五居中，三上已過，故皆凶。</span>
</div>
<div class="fenduan">
<p class="em">象曰：「弗遇過之，已亢也」。<span class="jiazhu">虞翻曰：飛下稱「亢」，晉上之三，故「已亢也」。</span></p>
<span class="jiazhu"><span class="yinwen">疏</span>説文「頏，人頸也，本作亢」，是「頏」「亢」古字通也。邶風「頡之頏之」，毛傳「飛而上曰頡，飛而下曰𦐄」，故曰「飛下稱亢」。晉上飛而下，三不與上應，故曰「已亢也」。陽言亢，陰不言亢，故不從俗説也。</span>
</div>
</div></body></html>