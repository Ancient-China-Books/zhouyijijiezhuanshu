<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>旅</title></head><body><div id="text">
<div class="section" id="title-0"><h2>旅</h2></div>
<div class="fenduan">
<p class="em" id="online_toc_0"><a class="gg-link" href="#online_toc_0"></a>序卦曰：「窮大者必失其居，故受之以旅。」<span class="jiazhu">崔憬曰：諺云「作者不居，况窮大甚，而能久處乎」。故必獲罪去邦，覉旅于外矣。</span></p>
<span class="jiazhu"><span class="yinwen">疏</span>諺語本北史斛律金傳，引之以明窮大失居之意。「作者」，即邶風<span class="jiaozhusup">潘校：「邶」，原本作「𨚍」，據詩邶風正。</span>「作于楚宫」之「作」。言作者且不得居，况窮大太甚，而能久處此乎。窮大必獲罪，失居必去邦，故受以旅而覉于外矣。愚案：「豐者，大也。」至上則窮乎大矣。豐屋蔀家，闚户无人，失居之象也。故「窮大者必失其居」。豐上反下成旅，旅内艮爲居，外離爲麗，失乎内即麗乎外，旅所以次豐也。</span>
</div>
<div class="fenduan">
<p class="em" id="online_toc_1"><a class="gg-link" href="#online_toc_1"></a>䷷艮下離上旅。小亨。旅貞吉。<span class="jiazhu">虞翻曰：賁初之四，否三之五，非乾坤往來也。與噬嗑之豐同義。小謂柔，得貴位而順剛，麗乎大明，故「旅小亨，旅貞吉」。再言「旅」者，謂四凶惡，進退无恆，無所容處。故再言「旅」，惡而愍之。</span></p>
<span class="jiazhu"><span class="yinwen">疏</span>此賁初之四成旅也，亦即否三之五。不從三陰三陽之例者，以艮離易位，非乾坤往來也。猶豐不自泰來而自噬嗑，故與噬嗑之豐同義。陽大陰小，五陰，柔也，故「小謂柔」。五得貴位而順上剛，五體離，離，麗也。乾爲大明，離麗乾中得正，故「麗乎大明」。以坤柔通乾五，得正而亨，故曰「小亨」。旅唯二三兩爻得正，二中而得正，是「貞吉」謂二，言足爲旅之貞吉而已。再言「旅」者，四在離爲焚棄惡人，故「謂四凶惡」。四互巽爲進退，在乾四爲「進退无恆」，故无所容處而爲旅也。「再言旅，惡而愍之」者，惡其无恆，愍其无容也。</span>
</div>
<div class="fenduan">
<p class="em" id="online_toc_2"><a class="gg-link" href="#online_toc_2"></a>彖曰：「旅小亨，<span class="jiazhu">姚信曰：此本否卦，三五交易，去其本體，故曰客旅。荀爽曰：謂陰升居五，與陽通者也。</span></p>
<span class="jiazhu"><span class="yinwen">疏</span>姚注：三陰三陽之卦自否來，三五易位。五本乾，之三仍乾，是去本體而客他所，故獨取象客旅。荀注：否三陰爲小，升居于五，五陽降居于三，陰與陽通，故亨。愚案：震主器，震陽在内爲主，故艮陽在外爲旅。離者，麗也。陽在外而得所麗，故其卦爲旅也。否象不通。三陰爲小，上通于五，故「小亨」也。</span>
<p class="em" id="online_toc_3"><a class="gg-link" href="#online_toc_3"></a>柔得中乎外而順乎剛。止而麗乎明，是以小亨旅貞吉也。<span class="jiazhu">蜀才曰：否三升五，柔得中于外，上順于剛。九五降三，降不失正。止而麗乎明，所以「小亨，旅貞吉」也。</span></p>
<span class="jiazhu"><span class="yinwen">疏</span>否三陰升五，五爲中，是「柔得中于外卦」。以陰承陽，是「上順于九剛。」九五降居于三，仍不失正。艮爲止，離爲麗，又爲順，故「止而麗乎明」。麗明，故「小亨」。止而不失其正，故「旅貞吉」也。</span>
<p class="em" id="online_toc_4"><a class="gg-link" href="#online_toc_4"></a>旅之時義大矣哉。」<span class="jiazhu">虞翻曰：以離日麗天，「縣象著明，莫大日月，」故「義大」也。王弼曰：旅者，物失其所居之時也。物失所居，則咸願有附，豈非智者有爲之時，故曰「旅之時義大矣哉」。</span></p>
<span class="jiazhu"><span class="yinwen">疏</span>虞注：繫上曰「縣象著明，莫大乎日月」。離日麗天，順莫大焉，故「義大」也。賁震春坎冬，旅兑秋離夏，故曰「時義大」也。王注：孔疏「此歎美寄旅之時。屋皆失其所居，若能與物爲附，使旅者獲安，非小才可濟，惟大智能然，故曰「旅之時義大矣哉」。</span>
</div>
<div class="fenduan">
<p class="em" id="online_toc_5"><a class="gg-link" href="#online_toc_5"></a>象曰：「山上有火，旅。<span class="jiazhu">侯果曰：火在山上，勢非長久，旅之象也。</span></p>
<span class="jiazhu"><span class="yinwen">疏</span>孔疏「火在山上，逐草而行，勢不久畱，故爲旅象」。案：山上有火，陽寄于地，旅之象也。火焚萬物，故取于「明慎用獄」。</span>
<p class="em" id="online_toc_6"><a class="gg-link" href="#online_toc_6"></a>君子以明慎用刑而不留獄。」<span class="jiazhu">虞翻曰：君子謂三。離爲明，艮爲慎，兑爲刑，坎爲獄。賁初之四，獄象不見，故以「明慎用刑而不畱獄」，與豐「折獄」同義者也。</span></p>
<span class="jiazhu"><span class="yinwen">疏</span>艮三即乾三，乾九三稱「君子」，故「君子謂三」。離嚮明爲明，艮陽小爲慎，兑西方金爲刑殺。九家易坎爲律、爲叢棘、爲桎梏，故爲獄。賁三互坎，初之四，旅成賁滅，故「獄象不見」。互兑爲折，獄折則不留，故以「明慎用刑而不留獄」也。噬嗑亦以豐上<span class="jiaozhusup">潘校：「上」，原本作「止」，據陳校本正。</span>之三爲「折獄」，故云「同義」。</span>
</div>
<div class="fenduan">
<p class="em" id="online_toc_7"><a class="gg-link" href="#online_toc_7"></a>初六。旅瑣瑣，斯其所取災。<span class="jiazhu">陸績曰：瑣瑣，小也。艮爲小石，故曰「旅瑣瑣」也。履非其正，應離之始，離爲火。艮爲山以應火，災焚自取也，故曰「斯其所取災」也。</span></p>
<span class="jiazhu"><span class="yinwen">疏</span>「瑣瑣，小也」，釋言文。「艮爲小石」，説卦文。小，故「旅瑣瑣」也。初失位，故「履非其正」。應四爲離初，離火在上。四性凶惡不正，艮初應之，取離四焚如之災，故曰「斯其所取災也。」
</span></div>
<div class="fenduan">
<p class="em" id="online_toc_8"><a class="gg-link" href="#online_toc_8"></a>象曰：「旅瑣瑣，志窮災也。」<span class="jiazhu">虞翻曰：瑣瑣，最蔽之貌也。失位遠應，之正介坎。坎爲災眚，艮手爲取。謂三動應坎。坎爲志，坤稱窮，故曰「志窮災也」。</span></p>
<span class="jiazhu"><span class="yinwen">疏</span>馬氏云「瑣瑣，疲弊貌」，故云「瑣瑣，最蔽之貌。」「蔽」當從馬作「弊」是也。初失位，遠應四，與四易位，變而得正，介乎坎上。坎爲多眚，故爲災眚。又言三動則四在坎中。艮手在初，往應于四爲取災。雜卦<span class="jiaozhusup">潘校：「雜卦」，原本作「離卦」，據陳校本正。</span>曰「親寡，旅也」，言不應也。坎心爲志，三已變坤終爲窮，故曰「志窮災也。」
</span></div>
<div class="fenduan">
<p class="em" id="online_toc_9"><a class="gg-link" href="#online_toc_9"></a>六二。旅即次，懷其資，得僮僕貞。<span class="jiazhu">九家易曰：即，就。次，舍。資，財也。以陰居二，即就其舍，故「旅即次」。承陽有實，故「懷其資」。初者卑賤，二得履之，故「得僮僕」。處和得位，正居，是故曰「得僮僕貞」矣。</span></p>
<span class="jiazhu"><span class="yinwen">疏</span>説文「即，一曰就也，」故云「即，就」。天官「宫正以時比宫中之官府，次舍之寡衆」，又「宫伯授八次八舍之職事」，故云「次，舍」。大雅板「喪亂蔑資」，毛傳「資，財也」。二以陰居陰，爲「即就其舍」，故曰「旅即次」。上承三陽，陽實爲「有實」，故曰「懷其資」。又互巽爲近市利三倍，懷資之象也。初曰「瑣瑣」，細小卑賤之稱，故云「初者卑賤」。二得履初，故曰「得其僮僕」。郎次旅所安，財貨旅所資，僮僕旅所役。二柔爲「處和」，在二爲「得位」，得正爲「正居」。故曰「得僮僕貞矣」。</span>
</div>
<div class="fenduan">
<p class="em" id="online_toc_10"><a class="gg-link" href="#online_toc_10"></a>象曰：「得僮僕貞，終无尤也。」<span class="jiazhu">虞翻曰：艮爲僮僕，得正承三，故「得僮僕貞」而「終无尤也」。案：六二履正體艮，艮爲閽寺，「僮僕貞」之象也。</span></p>
<span class="jiazhu"><span class="yinwen">疏</span>虞注：艮少男，故爲僮僕，謂三也。二得正，上承三，三亦得貞，故「得僮僕貞」。賁坎爲尤，初之四坎象毁，故「无尤也」。案：六二得位爲履正。體在艮，「艮爲𨵽寺」，説卦文。得正，故有「僮僕貞」之象也。</span>
</div>
<div class="fenduan">
<p class="em" id="online_toc_11"><a class="gg-link" href="#online_toc_11"></a>九三。旅焚其次，喪其僮僕，貞厲。<span class="jiazhu">虞翻曰：離爲火，艮爲僮僕。三動艮壞，故「焚其次」。坤爲喪。三動艮滅入坤，故「喪其僮僕」。動而失正，故「貞厲」矣。</span></p>
<span class="jiazhu"><span class="yinwen">疏</span>應離爲火，體艮爲僮僕。三欲應上故動，動則艮體壞，艮舍爲次，故「焚其次」。卦唯二三得正，故皆言「次」。坤喪于乙爲喪。三動艮僮滅而入坤喪，故「喪其僮僕」。正不當動，動而失正，故「貞厲矣」。</span>
</div>
<div class="fenduan">
<p class="em" id="online_toc_12"><a class="gg-link" href="#online_toc_12"></a>象曰：旅焚其次，亦以傷矣。<span class="jiazhu">虞翻曰：三動體剥，故傷也。</span></p>
<span class="jiazhu"><span class="yinwen">疏</span>三動，初至四體剥。剥有傷害象，故曰「亦以傷矣」。</span>
<p class="em" id="online_toc_13"><a class="gg-link" href="#online_toc_13"></a>以旅與下，其義喪也。<span class="jiazhu">虞翻曰：三變成坤，坤爲下、爲喪，故「其義喪也」。</span></p>
<span class="jiazhu"><span class="yinwen">疏</span>三變成坤地爲下，故曰「以旅與下」。坤又爲喪。故曰「其義喪也」。</span>
</div>
<div class="fenduan">
<p class="em" id="online_toc_14"><a class="gg-link" href="#online_toc_14"></a>九四。旅于處，得其資斧，我心不快。<span class="jiazhu">虞翻曰：巽爲處。四焚棄惡人，失位遠應，故「旅于處」，言无所從也。離爲資斧，故「得其資斧」。三動，四坎爲心，其位未正，故「我心不快」也。</span></p>
<span class="jiazhu"><span class="yinwen">疏</span>四互體巽，巽爲入、爲伏，故爲處。四在離爲焚棄惡人，已失位，遠應于初，故「旅于處」。言若寄處于人家者然，故云「无所從也」。離爲戈兵，故爲資斧。陸氏釋文出「資斧」，云子夏傳及衆家並作「齊斧」。漢書王莽傳引巽爻之文曰「喪其齊斧」，應劭云「齊，利也」。張軌云「齊斧，葢黄鉞斧也」。「得其齊斧」，謂得利斧也。三已動，四在坎中爲心病，四失位不正，故「我心不快也」。</span>
</div>
<div class="fenduan">
<p class="em" id="online_toc_15"><a class="gg-link" href="#online_toc_15"></a>象曰：「旅于處，未得位也。得其資斧，心未快也。」<span class="jiazhu">王弼曰：斧所以斫除荆棘，以安其舍者也。雖處上體之下，不先于物，然而不得其位，不獲平坦之地者也。客子所處，不得其次，而得其資斧之地，故其心不快。案：<span class="jiaozhusup">潘校：「案」上原衍「坦」字，據陳校本删。</span>九四失位而居艮上，艮爲山，山非平坦之地也。四體兑巽，巽爲木，兑爲金，木貫于金，即資斧研除荆棘之象者也。</span></p>
<span class="jiazhu"><span class="yinwen">疏</span>王注：斧爲斫除荆棘，以安其舍之用。四處上體之下，不先于物，爲「旅于處」。然不得其正位，不獲平坦之地，以用其斧。猶客于所處，不得其次舍，而但得資斧之地，所以「其心不快」也。「客子」當從注疏本，作「客于」爲是。案：九四以陽處陰，是失位而居艮山之上。山非平坦之地，當用資斧以除荆棘。四互兑巽，以巽木貫于兑金，斧象也，故有斫除荆棘之用。</span>
</div>
<div class="fenduan">
<p class="em" id="online_toc_16"><a class="gg-link" href="#online_toc_16"></a>六五。射雉，一矢亡。<span class="jiazhu">虞翻曰：三變坎爲弓，離爲矢，故「射雉」。五變體乾，矢動雉飛，雉象不見，故「一矢亡」矣。</span></p>
<span class="jiazhu"><span class="yinwen">疏</span>三變，五互坎弓輪爲弓。體離戈兵爲矢。以坎弓離矢而射離雉，故曰「射雉」。五變體成乾象，離矢動而雉飛，則乾成離毁，「雉象不見，故一矢亡矣。」</span>
<p class="em" id="online_toc_17"><a class="gg-link" href="#online_toc_17"></a>終以譽命。<span class="jiazhu">虞翻曰：譽謂二，巽爲命。五終變成乾，則二來應已，故「終以譽命」。</span></p>
<span class="jiazhu"><span class="yinwen">疏</span>「二多譽」，故「譽謂二」。二互巽申命爲命。五失位，終變成乾，則二陰應已，故「終以譽命」。案：五有中和文明之德，象出疆載贄執雉相見之士也。變乾得正，則矢亡雉得，應二上逮矣。譽謂聲譽，命謂爵命。卦唯二五柔順得中，故二貞吉而五譽命也。</span>
</div>
<div class="fenduan">
<p class="em" id="online_toc_18"><a class="gg-link" href="#online_toc_18"></a>象曰：「終以譽命，上逮也。」<span class="jiazhu">虞翻曰：逮，及也。謂二上及也。干寶曰：離爲雉、爲矢，巽爲木、爲進退，艮爲手，兑爲決。有木在手，進退其體，矢決于外，射之象也。一陰升乾，故曰「一矢」。履非其位，下又无應，雖復「射雉」，終亦失之，故曰「一矢亡」也。「一矢亡」者，喻有損而小也。此託禄父爲王者後，雖小叛擾，終逮安周室，故曰「終以譽命」矣。</span></p>
<span class="jiazhu"><span class="yinwen">疏</span>虞注：「逮，及也」，説文文。謂二命上及五也。干注：體離爲雉，又戈兵爲矢。互巽爲木，有笴象。又爲進退，有張弓象。内艮爲手，互兑爲決。決，開也。鄉射禮「袒決遂」，詩車攻「決拾既佽」，是也。巽木在内，艮爲手，而巽進退之，故離矢兑決于外體，有射象焉。離六五一陰入乾中，是「一陰升乾」，故曰「一矢」。六在五爲「履非其位」，六在下二，又无正應，雖射亦失，故「一矢亡也」。喻雖有損而所失小也。史記殷世家「武王封紂子武庚禄父，管叔蔡叔乃與武庚作亂。周公以成王命興師伐殷，殺武庚。」是禄父爲商王之後，小有叛擾，終逮安周室，故曰「終以譽命矣」。</span>
</div>
<div class="fenduan">
<p class="em" id="online_toc_19"><a class="gg-link" href="#online_toc_19"></a>上九。鳥焚其巢，旅人先笑後號咷。<span class="jiazhu">虞翻曰：離爲鳥、爲火，巽爲木爲高。四失位變，震爲筐，巢之象也。今巢象不見，故「鳥焚其巢」。震爲笑，震在前，故「先笑」。應在巽，巽爲號咷，巽象在後，故「後號咷」。</span></p>
<span class="jiazhu"><span class="yinwen">疏</span>離爲雉，又南方朱雀，故爲鳥。又爲火。四互巽爲木、爲高。四陽失位變正，三互震爲筐。説見歸妹上六。巽木高而震筐在上，有巢象焉。此即賁時也。旅成賁毁，巢象不見，且離火出于巽木之上，故曰「鳥焚其巢」。震聲爲笑，賁震在前，故「先笑」。應在三，三互巽申命爲號，旅巽在後，故「後號咷」。震雷巽風，「同聲相應」。震陽故爲喜笑，巽陰故爲號咷也。</span>
<p class="em" id="online_toc_20"><a class="gg-link" href="#online_toc_20"></a>喪牛于易，凶。<span class="jiazhu">虞翻曰：謂三動時，坤爲牛。五動成乾，乾爲易。上失三，五動應二，故「喪牛于易」。失位无應，故凶也。五動成遯，六二「執之用黄牛之革」，則旅家所喪牛也。</span></p>
<span class="jiazhu"><span class="yinwen">疏</span>三動應上，變坤爲牛。五動應二，互體成乾。「乾以易知」，故爲易。上不應三，故「失三」。五動正應二，二在坤爲喪。三不動則坤牛毁，五動則三乾易成，故「喪牛于易」。上失正位，三陽无應，故「凶」也。五動應二成遯，遯六二「執之用黄牛之革」，遯二執三，三艮成坤毁，與上不應，牛喪于三，故云「旅家所喪牛也」。</span>
</div>
<div class="fenduan">
<p class="em" id="online_toc_21"><a class="gg-link" href="#online_toc_21"></a>象曰：「以旅在上，其義焚也。<span class="jiazhu">虞翻曰：離火焚巢，故「其義焚也」。</span></p>
<span class="jiazhu"><span class="yinwen">疏</span>巽木互于離火，九處其上，失位宜焚。馬氏云「義，宜也」。言其焚宜也。釋文云「一本作『宜其焚也』」，即「義焚」之謂也。</span>
<p class="em" id="online_toc_22"><a class="gg-link" href="#online_toc_22"></a>喪牛之凶，終莫之聞也。」<span class="jiazhu">虞翻曰：坎耳入兑，故「終莫之聞」。侯果曰：離爲鳥、爲火，巽爲木、爲風。鳥居木上，巢之象也。旅而贍資，物之所惡也。喪牛甚易，求之也難。雖有智者，莫之吉也。</span></p>
<span class="jiazhu"><span class="yinwen">疏</span>虞注：上應三，三在賁爲坎耳。初之四，則「坎耳入兑」。兑爲毁折，故「終莫之聞」。侯注：以離鳥居巽木，巢之象也。以巽風入離火，焚巢之象也。旅而多資，物之所惡，故喪之甚易，求之則難。雖有智者，莫之能及。「吉」，當作「及」，即「終莫之聞也」。</span>
</div>
</div></body></html>