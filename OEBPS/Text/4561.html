<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>无妄</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>无妄</h2></div>
<div class="fenduan">
<p class="em" id="p0"><a class="gg-link" href="#p0" onclick="return changeColor(this);"></a>序卦曰：「復則不妄矣，故受之以无妄。」<span class="jiazhu">崔憬曰：物復其本，則爲誠實，故言復則无妄矣。</span></p>
<span class="jianshu"><span class="yinwen">疏</span>人之始生，心本无妄，所謂「誠者，天之道也」。自人欲熾而天理亡，則无妄者妄矣。若能復其本然之善，歸于誠實，所謂「誠之者，人之道也」。由是道心之微者著，人心之危者安，則妄者復于无妄矣。復則无妄，故「受之以无妄」。</span>
</div>
<div class="fenduan">
<p class="em" id="p1"><a class="gg-link" href="#p1" onclick="return changeColor(this);"></a>䷘<span class="jiazhu">震下乾上</span>无妄。<span class="jiazhu">何妥曰：乾上震下，天威下行，物皆絜齊，不敢虚妄也。</span></p>
<span class="jianshu"><span class="yinwen">疏</span>上體乾，「乾爲天」、爲威。左傳曰「天威不違顔咫尺」是也。下體震，震足爲「行」。故云「天威下行」互體巽，説卦曰「齊乎巽，言萬物之絜齊也」。故云「物皆絜齊」。陽爲實，乾陽在上，至誠動物，物以誠應，故「不敢虚妄也」。</span>
<p class="em" id="p2"><a class="gg-link" href="#p2" onclick="return changeColor(this);"></a>元亨利貞。<span class="jiazhu">虞翻曰：遯上之初。此所謂四陽二陰，非大壯則遯來也。剛來交初，體乾，故「元亨」。三四失位，故「利貞」也。</span></p>
<span class="jianshu"><span class="yinwen">疏</span>四陽二陰之例，非大壯則遯，无妄從遯來也。依例，當三之初，此云「上之初」者，消卦之始，特正乾元，與否上成益同義也。上剛來交于初，其體爲乾，乾元得正，而又交通，故「元亨」。三四上皆失位，獨言「三四失位，故利貞」者，爻位三上相易，三正則上亦正，因卦辭别出「匪正」，故獨言「三四」，不及上也。卦雖「利貞」，其正者四耳。三繫于四，不肯與上易位，故上有「匪正」之象。</span>
<p class="em" id="p3"><a class="gg-link" href="#p3" onclick="return changeColor(this);"></a>其匪正有眚，不利有攸往。<span class="jiazhu">虞翻曰：「非正」謂上也。四已之正，上動成坎，故「有眚」。變而逆乘，天命不右，故「不利有攸往」矣。</span></p>
<span class="jianshu"><span class="yinwen">疏</span>三上易位，正也。三不變而上變，是爲「匪正」，故「非正謂上也」。四已變正，上動成坎，其體爲屯。坎「爲多眚」，故爲「有眚」。上不變則成益，益「利用爲大作」。變而成坎，逆乘陽位，則「天命不右」，故「不利有攸往」。且體屯，屯，難也，屯「元亨利貞」，而曰「勿用有攸往」，无妄「元亨利貞」，而「不<span class="jiaozhusup">潘校：「不」字原脱，據陳校本補。
	</span>利有攸往」，屯之難在初，无妄之眚在上也。</span>
</div>
<div class="fenduan">
<p class="em" id="p4"><a class="gg-link" href="#p4" onclick="return changeColor(this);"></a>彖曰：「无妄，剛自外來而爲主於内。<span class="jiazhu">蜀才曰：此本遯卦。案：剛自上降，爲主于初，故「動而健，剛中而應」也。于是乎邪妄之道消，大通以正矣。无妄大亨，乃天道恆命也。</span></p>
<span class="jianshu"><span class="yinwen">疏</span>卦自遯來，遯上之初，故云「剛自上降」。震爲「長子主器」，故云「爲主于初」。「震，動也」，「乾，健也」，故「動而健」。五爲剛中，二爲正應，故「剛中而應也」。剛中則邪妄自消，得應則大通以正。「乾爲天」，互巽爲「命」。天命謂性，至誠无妄，故云「无妄大亨，乃天道恆命也」。</span>
<p class="em" id="p5"><a class="gg-link" href="#p5" onclick="return changeColor(this);"></a>動而健，剛中而應。大亨以正，天之命也。其匪正有眚，不利有攸往。<span class="jiazhu">虞翻曰：動，震也。「健」、「大亨」謂乾。「剛中」謂五，而應二。「大亨以正」，變四承五。乾爲天，巽爲「命」，故曰「大亨以正，天之命也」。</span></p>
<span class="jianshu"><span class="yinwen">疏</span>「動」謂震，「健」謂乾。大亨，初也，初體乾，故「謂乾」。以陽居中，故「剛中謂五」。得位得中，而應之者，二也，故「而應二」。大亨，初乾也。使四變正，上承乎五，以之者，乾也，故曰「大亨以正，變四承乾」。「乾爲天」，説卦文。巽「申命」「爲命」。乾彖曰「乾道變化，各正性命」。乾天在初，動于一陽，初動四應，變正爲巽命，故曰「大亨以正，天之命也」。詩曰「維天之命，於穆不已」，中庸曰「天命之謂性」，皆此「大亨以正」者爲之也。</span>
<p class="em" id="p6"><a class="gg-link" href="#p6" onclick="return changeColor(this);"></a>无妄之往，何之矣。<span class="jiazhu">虞翻曰：謂四已變，上動體屯坎，爲「泣血漣如」，故「何之矣」。</span></p>
<span class="jianshu"><span class="yinwen">疏</span>四已變正，上動體屯。屯上爻辭曰「泣血漣如」，坎爲血卦，故有是象。且屯卦辭曰「勿用有攸往」，故无所之也。</span>
<p class="em" id="p7"><a class="gg-link" href="#p7" onclick="return changeColor(this);"></a>天命不右，行矣哉。」<span class="jiazhu">虞翻曰：天，五也。巽爲「命」。右，助也。四已變成坤，天道助順。上動逆乘巽命，故「天命不右」。「行矣哉」，言不可行也。馬君云「天命不右行」，非矣。</span></p>
<span class="jianshu"><span class="yinwen">疏</span>五爲天位，故云「天，五也」。互巽「爲命」。「右，助也」，本繫上文。四已變正互坤，「坤，順也」，故云「天道助順」。即繫傳説此爻「天之所助者順」是也。上動成坎，逆乘巽命，上變巽毁，故「天命不右」。應震爲「行」。「行矣哉」，猶論語「雖州里行乎哉」之意，言不可行也。馬君謂融。彼意謂天左旋，故「天命不右行」。虞以不應經義，故駮之。</span>
</div>
<div class="fenduan">
<p class="em" id="p8"><a class="gg-link" href="#p8" onclick="return changeColor(this);"></a>象曰：「天下雷行，物與无妄。<span class="jiazhu">九家易曰：「天下雷行」，陽氣普徧，無物不與，故曰「物與」也。物受之以生，无有災妄，故曰「物與无妄」也。虞翻曰：「與」謂舉，妄，亡也。謂雷以動之，震爲反生，萬物出震，无妄者也，故曰「物與无妄」。序卦曰「復則不妄矣，故受之以无妄」。而京氏及俗儒，以爲「大旱之卦，萬物皆死，无所復望」，失之遠矣。「有无妄，然後可畜」，不死明矣。若物皆死，將何畜聚，以此疑也。</span></p>
<span class="jianshu"><span class="yinwen">疏</span>九家注：乾爲天，震爲雷，又爲「行」，震在乾下，故曰「天下雷行」。説卦曰「動萬物者，莫疾乎雷」，又曰「萬物出乎震」。後漢書郎顗上書<span class="jiaozhusup">潘校：「後漢書郎顗上書」，原作「漢書五行志」，據陳校本正。
	</span>「雷于天地爲長子，以其首萬物，與之出入也。二月出地百八十日，雷出則萬物出」，故云「陽氣普徧，无物不與」，是「物與」之義也。豫象曰「雷出地，奮豫，先王以作樂崇德」。樂記曰「天地訢合，陰陽相得，煦嫗覆育萬物。然後草木茂，句萌達，羽翼奮，角觡生，蟄蟲昭蘇，羽者嫗伏，毛者孕鬻，胎生者不瀆，而卵生者不殈，則樂之道歸焉耳」。樂道本震聲，故云「物受之以生，无有災妄」，是「物與无妄」之義也。虞注：「與謂舉」者，以「舉」從「與」也。舉，皆也，如月令「舉書其數」之「舉」。「妄，亡也」者，以「妄」從「亡」也。亡，失也。如家語「楚人亡弓」之「亡」。「雷以動之」，「震爲反生」，「萬物出震」，皆説卦文。謂陽氣振動，物皆反生，所以出乎震而无妄也。萬物皆生，无所亡失，故曰「物與无妄」也。引序卦「復則不妄矣，故受之以无妄」者，陽氣既復，則物无虚妄也。馬鄭皆以「妄」爲「望」。京氏易傳以爲「大旱之卦。百穀草木，咸就枯槁，萬物皆死，无所復望」漢書谷永傳「遭无妄之卦運」應劭云「天必先雲而後雷，雷而後雨。今无雲而雷。无妄者，无所望也」。以「妄」爲「望」，大乖經旨，故云「失之遠矣」。引序卦「有无妄，然後可畜」者，以明「萬物皆死」之非。言既死，何以有畜，故疑之也。愚案：京以雜卦言「无妄，災也」，遂以爲「大旱之卦」。其實「无妄之災」，指六三一爻而言，未可據釋全卦。即如「賁，无色也」，謂上九也。不得以上九「白賁无咎」，遂謂「无色」可以蔽全卦也。</span>
<p class="em" id="p9"><a class="gg-link" href="#p9" onclick="return changeColor(this);"></a>先王以茂對時、育萬物。」<span class="jiazhu">虞翻曰：「先王」謂乾。乾盈爲「茂」，艮爲「對時」，體頤養象，萬物出震，故「以茂對時、育萬物」。言物皆死，違此甚矣。侯果曰：雷震天下，物不敢妄，威震驚洽，无物不與，故先王以茂養萬物，乃對時而育矣。時泰則威之以无妄，時否則利之以嘉遯，是對時而化育也。</span></p>
<span class="jianshu"><span class="yinwen">疏</span>虞注：「先王謂乾」者，以乾初故遯乾也。「乾盈爲茂」者，陽息爲「盈」，息盛故「茂」。艮「動静不失其時」，故爲「時」。對之者，初乾也。初至四體象頤，故言「育」。「萬物出乎震」，故言「萬物」。以乾對艮，以頤育震，故「以茂對時、育萬物」。「言物皆死」，京氏説也。侯注：雷震則天威下行，故「物不敢妄」。威震則蟄者皆驚，故「无物不與」。育物對時，以時泰也。泰象震行，故「威以无妄」。否象艮止，故「利以嘉遯」。今遯上之初成无妄，陽氣方亨，故對時而育物也。</span>
</div>
<div class="fenduan">
<p class="em" id="p10"><a class="gg-link" href="#p10" onclick="return changeColor(this);"></a>初九。无妄往吉。<span class="jiazhu">虞翻曰：謂應四也。四失位，故命變之正，四變得位，承五應初，故「往吉」，在外稱「往」也。</span></p>
<span class="jianshu"><span class="yinwen">疏</span>初爲卦主，物所由无妄者也，故直曰「无妄」。「謂應四也」者，釋「往」義也。初正應四，四陽失位爲敵應，四互巽爲「命」，故「命變之正」，彖傳所謂「大亨以正」也。變正，故「得位」。上承五，下應初，故「往吉」。四在外，故云「在外稱往也」。</span>
</div>
<div class="fenduan">
<p class="em" id="p11"><a class="gg-link" href="#p11" onclick="return changeColor(this);"></a>象曰：「无妄之往，得志也。」<span class="jiazhu">虞翻曰：四變應初，夫妻體正，故「往，得志」矣。</span></p>
<span class="jianshu"><span class="yinwen">疏</span>四變正應初。震長男，巽長女，震巽爲夫妻，故云「夫妻體正」。四已變，上動得正，四體坎，坎爲「志」，故曰「往得志也」。</span>
</div>
<div class="fenduan">
<p class="em" id="p12"><a class="gg-link" href="#p12" onclick="return changeColor(this);"></a>六二。不耕穫，不菑畬，則利有攸往。<span class="jiazhu">虞翻曰：有益耕象，无坤田，故「不耨」。震爲禾稼，艮爲手，禾在手中，故稱「穫」。田在初，一歲曰菑。在二，二歲曰畬。初爻非坤，故「不菑而畬」也。得位應五，利四變之益，則坤體成，有「耒耨之利」。故「利有攸往」，往應五也。</span></p>
<span class="jianshu"><span class="yinwen">疏</span>卦體似益。繫下曰「耒耨之利，以教天下，蓋取諸益」，故「有益耕象」。益互坤，无妄四未變无坤田，故「不耨」。「耨」猶「耕」也。「震于稼爲反生」，故「爲禾稼」。互「艮爲手」。震禾在艮手，有「穫」象，故「稱穫」。初二于三才爲地道，故「田在初」。釋地「一歲曰菑，二歲曰新田，三歲曰畬」。鄭注坊記，引此爻云「田一歲曰菑，二歲曰畬，三歲曰新田」。此云「在二，二歲曰畬」，從鄭注也。又云「初爻非坤，故不菑而畬」，亦沿「二歲曰畬」，故云然也。當以爾雅釋地爲正。蓋初九震足動，田之始，爲一歲，有「菑」象。五應二歷三爻，爲三歲，有「畬」象。耕穫菑畬，望利者也。六二得位，上應于五。「二與四同功」，四變成益，則坤體爲田，益「有耒耨之利」。「不耕而穫」，謂不于耕而期穫也。「不菑畬」，謂不于菑而期畬也。无妄，馬鄭皆訓无所希望。史記直作「无望」，謂无所期望而有得，即董子所謂「不謀利」、「不計功」之心也。故「利有攸往」。二與五爲正應，故云「往應五也」。謂「天之所助者，順也」。</span>
</div>
<div class="fenduan">
<p class="em" id="p13"><a class="gg-link" href="#p13" onclick="return changeColor(this);"></a>象曰：「不耕穫，未富也。」<span class="jiazhu">虞翻曰：四動坤虚，故「未富也」。</span></p>
<span class="jianshu"><span class="yinwen">疏</span>陽實陰虚，四動成坤，陰虚之象。二在坤下，虚，故「未富也」。</span>
</div>
<div class="fenduan">
<p class="em" id="p14"><a class="gg-link" href="#p14" onclick="return changeColor(this);"></a>六三。无妄之災，或繫之牛。行人之得，邑人之災。</p>
</div>
<div class="fenduan">
<p class="em" id="p15"><a class="gg-link" href="#p15" onclick="return changeColor(this);"></a>象曰：「行人得牛，邑人災也。」<span class="jiazhu">虞翻曰：上動體坎，故稱「災」。四動之正，「坤爲牛」，艮爲鼻、爲止，巽爲桑、爲繩。繫牛鼻而止桑下，故「或繫之牛」也。乾爲「行人」，坤爲「邑人」。乾四據三，故「行人之得」。三繫于四，故「邑人之災」。或説以四變，則牛應初震，坤爲死喪，故曰「行人得牛，邑人災也」。</span></p>
<span class="jianshu"><span class="yinwen">疏</span>三應上，上動體屯，爲坎「多眚」，故「稱災」。四變正體坤，故「爲牛」。山澤通氣，山虚受澤，故「艮爲鼻」。艮以止之，故「爲止」。巽爲木，故「爲桑」。爲繩直，故「爲繩」。又艮爲手，以繩繫牛鼻而止于桑下，四爲巽而繫三爲坤，故曰「或繫之牛」也。乾健爲「行人」，四也。坤衆爲「邑人」，三也。「乾四據三」，是四繫三，爲有所得，故曰「行人之得」。三繫于四不變，上獨變成屯，故曰「邑人之災」也。行人得牛，邑人受災，故曰「无妄之災」。或説以四變坤爲牛，應初震爲「行人」。坤爲死喪，故三爲「災」。此言初得四，三受災。故曰「行人得牛，邑人之災」。義亦略同，但不備耳。</span>
</div>
<div class="fenduan">
<p class="em" id="p16"><a class="gg-link" href="#p16" onclick="return changeColor(this);"></a>九四。可貞，无咎。<span class="jiazhu">虞翻曰：動得正，故「可貞」。承五應初，故「无咎」也。</span></p>
<span class="jianshu"><span class="yinwen">疏</span>四失位，動則得正，故曰「可貞」。變正成陰，上承五陽，下應初陽，陰陽相得，故「无咎也」。</span>
</div>
<div class="fenduan">
<p class="em" id="p17"><a class="gg-link" href="#p17" onclick="return changeColor(this);"></a>象曰：「可貞无咎，固有之也。」<span class="jiazhu">虞翻曰：動陰承陽，故「固有之也」。</span></p>
<span class="jianshu"><span class="yinwen">疏</span>四本陰位，動而爲陰，以陰居陰，上承五陽，故曰「固有之也」。</span>
</div>
<div class="fenduan">
<p class="em" id="p18"><a class="gg-link" href="#p18" onclick="return changeColor(this);"></a>九五。无妄之疾，勿藥有喜。<span class="jiazhu">虞翻曰：四已之正，上動體坎，坎爲「疾」，故曰「无妄之疾」也。巽爲木，艮爲石，故稱「藥」。坎爲多眚，藥不可試，故「勿藥有喜」。「康子饋藥，丘未達，故不嘗」，此之謂也。</span></p>
<span class="jianshu"><span class="yinwen">疏</span>四已變正，上動則體坎，坎爲心病，故「爲疾」。外三皆坎，疾歸于五，故曰「无妄之疾也」。「巽爲木」，「艮爲石」，本説卦。天官疾醫「以五藥養其病」，鄭注「五藥，草木蟲石穀也」。故巽木艮石「稱藥」。「坎爲多眚」。眚，敗也。故藥不可以嘗試。五陽爲「喜」，故「勿藥有喜」。「康子饋藥，丘未達，不敢嘗」。論語文。引之以明藥「不可試」之意。愚案：五得中得正，宜无疾。五之疾，四之疾。四之疾，遯之疾也。遯三曰「係遯，有疾厲」。遯上之初成无妄，則遯三之疾，四受之矣。五乘四疾，故爲「无妄之疾」。震陽爲「喜」，故「勿藥有喜」也。</span>
</div>
<div class="fenduan">
<p class="em" id="p19"><a class="gg-link" href="#p19" onclick="return changeColor(this);"></a>象曰：「无妄之藥，不可試也。」<span class="jiazhu">侯果曰：位正居尊，爲无妄貴主。「百姓有過，在予一人」。三四妄處，五乃憂疾。非乖攝，則「藥不可試」。若下皆不妄，則不治自愈，故曰「勿藥有喜」也。</span></p>
<span class="jianshu"><span class="yinwen">疏</span>九爲「位正」，五爲「居尊」。五爲天子，故「爲无妄貴主」。「百姓有過，在予一人」，書泰誓文。言五爲三四任過也。三四失位，故爲「妄處」。五之「憂疾」，乃憂三四之妄。非已乖于調攝，故「藥不可試」。若三四反正，下皆不妄，則五之疾不治自愈矣，故曰「勿藥有喜也」。</span>
</div>
<div class="fenduan">
<p class="em" id="p20"><a class="gg-link" href="#p20" onclick="return changeColor(this);"></a>上九。无妄行有眚，无攸利。<span class="jiazhu">虞翻曰：動而成坎，故「行有眚」。乘剛逆命，故「无攸利」。「天命不右，行矣哉」。</span></p>
<span class="jianshu"><span class="yinwen">疏</span>四已變正，上動成坎，坎爲多眚，下應震爲「行」，故「行有眚」。據五爲「乘剛」。五至三體巽象爲「命」，變坎乘巽爲「逆命」。位不得正，故「无攸利」。卦辭曰「其匪正有眚，不利有攸往」，指上九也。又引彖辭「天命不右，行矣哉」者，明爻言「行有眚」之意也。</span>
</div>
<div class="fenduan">
<p class="em" id="p21"><a class="gg-link" href="#p21" onclick="return changeColor(this);"></a>象曰：「无妄之行，窮之災也。」<span class="jiazhu">崔憬曰：居无妄之中，有妄者也。妄而應三，上下非正，窮而反妄，故爲災也。</span></p>
<span class="jianshu"><span class="yinwen">疏</span>「中」當作「終」。上居无妄之終，位不得正，有妄者也。上應三體震爲「行」。上與三皆不得正，雖陰陽相配，是不義之應也。應所不當應，是窮于上而反妄矣。行而窮，故爲災也。</span>
</div>
</div></body></html>