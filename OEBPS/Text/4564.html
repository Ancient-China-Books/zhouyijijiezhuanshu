<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>大過</title></head><body><div id="text">
<div class="section" id="title-0"><h2>大過</h2></div>
<div class="fenduan">
<p class="em">序卦曰：「不養則不可動，故受之以大過。」<span class="jiazhu">崔憬曰：養則可動，動則過厚，故「受之以大過也。</span></p>
<span class="jiazhu"><span class="yinwen">疏</span>頤始于動，終于静。静養巳極，動則過厚。葢直養無害，則氣足以配道與義矣。凡大過人之德，與大過人之業，孰不從直養來乎！故頤「受之以大過」。</span>
</div>
<div class="fenduan">
<p class="em">䷛<span class="jiazhu">巽下兑上</span>大過。棟橈。<span class="jiazhu">虞翻曰：大壯五之初，或兑三之初。「棟橈」謂三，巽爲長木稱「棟」。初上陰柔，「本末弱」，故「棟橈」也。</span></p>
<span class="jiazhu"><span class="yinwen">疏</span>卦自大壯來，六五之初，從四陽二陰之例也。「或兑三之初」者，坤盡于夬，至大過而生姤，夬兑下成巽，坤之終始也。與頤旁通。陽大陰小，鄭云「陽爻過也」。二取初，五取上，三「棟橈」，四「有它吝」，四陽爻皆失之過，故名「大過」。九三爻辭曰「棟橈」，故知「棟橈謂三」。巽爲長爲木，故「爲長木」。棟，屋檼，以長木爲之，故「巽爲長木稱棟」。初上陰柔，初爲本，上爲末，故「本末弱」。橈，曲折也。説卦曰「兑爲毁折」，又曰「橈萬物者，莫疾乎風」。以毁折而遇巽風，故「棟橈也」。</span>
<p class="em">利有攸往，亨。<span class="jiazhu">虞翻曰：謂二也。「剛過而中」，失位无應，利變應五，之外稱「往」，故「利有攸往」，乃「亨」也。</span></p>
<span class="jiazhu"><span class="yinwen">疏</span>彖曰「大者過也」，謂二失位，故知往謂二也」。「剛過而中」，彖傳文。二既失位，上无正應，利變之正，上應乎五。「之外稱往」，謂應五也。變正，故「利有攸往，乃亨也」。</span>
</div>
<div class="fenduan">
<p class="em">彖曰：「大過，大者過也。<span class="jiazhu">虞翻曰：陽稱「大」，謂二也。二失位，故「大者過也」。</span></p>
<span class="jiazhu"><span class="yinwen">疏</span>陽大陰小，故「陽稱大」。大過體坎，二爲主，故「謂二也」。二陽失位，是陽過也，故曰「大者過也」。</span>
<p class="em">棟橈，本末弱也。<span class="jiazhu">向秀曰：棟橈則屋壞，主弱則國荒。所以橈，由于初上兩陰爻也。初爲善始，末是令終。始終皆弱，所以「棟橈」。王弼曰：初爲「本」而上爲「末」也。侯果曰：本，君也。末，臣也。君臣俱弱，「棟橈」者也。</span></p>
<span class="jiazhu"><span class="yinwen">疏</span>向注：棟爲屋主，棟橈則屋壞。猶主爲國棟，主弱則國荒。其所以橈者，由初上兩爻皆陰。陰柔，故弱也。初貴善始，末貴令終。初陰失正，始固不善。上陰得位，終非不令。然始弱而終亦弱，是以弱濟弱，所以「棟橈」也。王注：繫下曰「其初難知，其上易知，本末也」，故「初爲本，而上爲末也」。説文曰「木下曰本，從木，一在其下。木上曰末，從木，一在其上」，是其義也。侯注：初非君位，不可言「君」。上非臣位，不可言「臣」。此釋非也。</span>
<p class="em">剛過而中，巽而説行。利有攸往，乃亨。<span class="jiazhu">虞翻曰：「剛過而中」謂二。説，兑也。故「利有攸往」。大壯震，五之初，故「亨」。與遯二同義。</span></p>
<span class="jiazhu"><span class="yinwen">疏</span>二剛失位，爲過在下中，故知「剛過而中謂二」也。兑爲説，故云「説，兑也」。以其得中，又巽而説行，利于變正應五，故「利有攸往」也。「説行」者，大壯震爲「行」也。大壯四失位，爲二陰所傷。五之初陽得位，陰不能傷。二變應之，「故亨也」。遯二消陽，子弑其父。三來之二成訟，弑逆不行。失位「終凶」，復變應五，故「同義」也。</span>
<p class="em">大過之時大矣哉。」<span class="jiazhu">虞翻曰：「國之大事，在祀與戎」。「藉用白茅」，「女妻」有子，繼世承祀，故「大矣哉」。</span></p>
<span class="jiazhu"><span class="yinwen">疏</span>「國之大事，在祀與戎」，成十三年左傳文。白茅縮酒，所以承祭也。「女妻有子」，所以承先也。引初二爻辭所以明「繼世承祀」爲國大事之義。伏震爲春，體兑爲秋，伏頤體離爲夏，大過體坎爲冬。禴祠烝嘗，四時體備，故「大過之時大矣哉」。</span>
</div>
<div class="fenduan">
<p class="em">象曰：「澤滅木，大過。<span class="jiazhu">案：兑，澤也。巽，木。滅，漫也。凡木生近水者，楊也。遇澤太過，木則漫滅焉。二五枯楊，是其義。</span></p>
<span class="jiazhu"><span class="yinwen">疏</span>兑澤巽木，皆本説卦。「滅，漫也」，言水浸淫敗物也。詩秦風「隰有楊」，釋地「下溼曰隰」，故「凡木生近水者，楊也」。澤水大過，木則漫滅，二五爻辭竝言「枯楊」，是其義也。</span>
<p class="em">君子以獨立不懼，遯世无悶。」<span class="jiazhu">虞翻曰：「君子」謂乾初。陽伏巽中，體復一爻，潛龍之德，故稱「獨立不懼」。「憂則違之」，乾初同義，故「遯世无悶」也。</span></p>
<span class="jiazhu"><span class="yinwen">疏</span>「君子謂乾初」者，初本巽也。巽「其究爲躁卦」，故「陽伏巽下」。乾之初九即復也，入坤出震，故云「體復一爻」。乾初九「潛龍勿用」，故云「潛龍之德」。「確乎不拔」，故「獨立不懼」。隱藏坤中，坤亂于上。「憂則違之」，「遯世无悶」，皆乾初文言傳文，故云「乾初同義」也。愚案：澤雖滅木，木得水而益榮。君子法此，則有大過乎人之學問焉。「獨立」則如巽木。伏震爲懼，巽成震毁，故「不懼」。「无悶」則如「兑以説之」。悶與説反，説故「无悶」。本末雖弱，中互兩乾，陽剛不橈，故能「獨立不懼，遡世无悶」，與乾初同義也。</span>
</div>
<div class="fenduan">
<p class="em">初六。藉用白茅，无咎。<span class="jiazhu">虞翻曰：位在下稱「藉」，巽柔白爲「茅」，故「藉用白茅」。失位，咎也。承二，過四應五士夫，故「无咎」矣。</span></p>
<span class="jiazhu"><span class="yinwen">疏</span>周禮鄉師曰「大祭祀其茅藉」，鄭興彼注云「祭前藉」。藉在下，故云「位在下稱藉」，以象初也。巽爲草木，剛爻「爲木」，柔爻爲草，又「爲白」，故云「巽柔白爲茅」。在下，故「藉用白茅」。初陰失位，宜有咎矣。上承二陽，二正應五，初正應四。今承二，過四而應五士夫，所謂「藉」也。剛柔相應，故「无咎」也。又初失位，與四易位得正，故「无咎」。</span>
</div>
<div class="fenduan">
<p class="em">象曰：「藉用白茅，柔在下也。」<span class="jiazhu">侯果曰：以柔處下，履非其正，咎也。苟能絜誠肅恭不怠，雖置羞于地，可以薦奉。況「藉用白茅」，重慎之至，何咎之有矣。</span></p>
<span class="jiazhu"><span class="yinwen">疏</span>「下」謂初下也。初爲陽位，以柔處之，履非其正，宜有咎矣。「巽絜齊」，有「絜誠」之象。巽柔順，有「肅恭」之象。故云「苟能絜誠、肅恭不怠」。初于三才爲地道，繫上説此爻曰「苟錯諸地而可矣」，故云「置羞于地」。卦有鼎象，鼎彖曰「亨以享上帝」，故云「可以薦奉」。繫又曰「藉之用茅，何咎之有，慎之至也」，故云「藉用白茅，重慎之至，何咎之有矣」。</span>
</div>
<div class="fenduan">
<p class="em">九二。枯楊生稊，老夫得其女妻，无不利。<span class="jiazhu">虞翻曰：稊，稺也。楊葉未舒稱「稊」。巽爲「楊」，乾爲「老」，老楊故「枯」。陽在二也，十二月時，周之二月。兑爲雨澤，枯楊得澤復生稊。二體乾老，故稱「老夫」。「女妻」謂上兑。兑爲「少女」，故曰「女妻」。大過之家，「過以相與」，「老夫得其女妻」，故「无不利」。</span></p>
<span class="jiazhu"><span class="yinwen">疏</span>「稊」訓「稺」者，説文「稺，幼禾也」，是稊，草木初生貌也。夏小正曰「柳稊」，又曰「時有見稊」，故云「楊葉未舒稱稊」也。「巽爲楊」，九家説卦文。乾盈將退，故稱「老」。方言「乾，老也」，從易義<span class="jiaozhusup" href="javascript:;">潘校：「義」字，湖北叢書本作「言」。
	</span>也。「老楊故枯」者，乾至大過，嬗陰故「枯」。姤陰，故又「生稊」「生華」也。陽在二，十二月臨時，于周爲二月。二五爻獨以爻當月者，大過時重陰始，故陽義全。二體臨，五體夬也。兑爲澤，故「爲雨澤」。「枯楊得澤復生稊」者，二无正應，今過應上，「生稊」之象。楊少則稊，而老則華，故二爲「稊」，五爲「華」也。又震爲反生，巽體伏震，故象「枯楊生稊」。二體互乾爲老，故稱「老夫」。上體兑，三索得女爲「少女」，故曰「女妻」也。大過之家，初過四應五，上過三應二，是「過以相與」也。「老夫得其女妻」，過得其應，故「无不利」。</span>
</div>
<div class="fenduan">
<p class="em">象曰：「老夫女妻，過以相與也。」<span class="jiazhu">虞翻曰：謂二過初與五，五過上與二。獨大過之爻，得過其應，故「過以相與也」。</span></p>
<span class="jiazhu"><span class="yinwen">疏</span>「二過初與五」者，初比二而二使之過與五也。「五過上與二」者，上比五而五使之過與二也。「獨大過之爻，得過其應」者，乾鑿度「初與四，二與五，三與上謂之應」。今四不橈乎下而過與五，三不可有輔而過與二，故曰「過以相與也」。</span>
</div>
<div class="fenduan">
<p class="em">九三。楝橈凶。</p>
</div>
<div class="fenduan">
<p class="em">象曰：「棟橈之凶，不可以有輔也。」<span class="jiazhu">虞翻曰：「本末弱」，故「橈」。輔之益橈，故「不可以有輔」。陽以陰爲「輔」也。</span></p>
<span class="jiazhu"><span class="yinwen">疏</span>三應在上，上柔爻，故「末弱」。將過上應初，初亦柔爻，故「本弱」。傳曰「本末」，正指三所應之爻皆弱，「故橈」而「凶」也。「輔之」謂初上二爻，皆弱，故「輔之益橈」，而「不可以有輔也」。比彖傳曰「比，輔也，下順從也」。是陰比陽而謂之「輔」，故云「陽以陰爲輔也」。愚案：卦辭言「棟橈」而三獨當之者，三處下體之上，而初弱不勝其任，又上應「兑爲毁折」，故三獨當「棟橈之凶」也。上陰可以輔陽，以初弱不能承三，則三亦不能爲主。以弱濟弱，故「不可以有輔也」。又案：釋宫「棟謂之桴」，郭注「即屋脊也」。説文「棟，極也」。逸雅「棟，中也，居屋之中也」。卦辭言「棟」，唯三四兩爻。居卦之中，故皆言「棟」。</span>
</div>
<div class="fenduan">
<p class="em">九四。棟隆吉，有它吝。<span class="jiazhu">虞翻曰：隆，上也。應在于初，己與五意在于上，故「棟隆吉」。失位，動入險而陷于井，故「有它吝」。</span></p>
<span class="jiazhu"><span class="yinwen">疏</span>「隆，上也」，謂上六也。四正應初，乃不應初而與五相比，意在承上，以二陽承一陰，故「棟隆吉」。四失位，變則成坎爲井，是「入坎險而陷于井」。故「有它吝」，戒其不可變也。愚案：初爲内卦之始，以一陰承二陽，而三處其上，故「棟橈凶」。四爲外卦之始，比二陽以承一陰，而上處其極，故「棟隆吉」。四與上，故「吉」。若下應于初，則「有它吝」矣。傳曰「不橈乎下」，不應下，故「不橈」也。</span>
</div>
<div class="fenduan">
<p class="em">象曰：「棟橈之吉，不橈乎下也」。<span class="jiazhu">虞翻曰：乾爲「動直」，遠初近上，故「不橈下也」。</span></p>
<span class="jiazhu"><span class="yinwen">疏</span>繫上<span class="jiaozhusup" href="javascript:;">潘校：「上」，原本作「下」，據所引繫上文正。
	</span>曰「夫乾，其動也直」，故「乾爲動直」。自二至四乾象始成，故能「不橈」。四與初異體，故「遠初。」與上同體，故「近上。」與在上，不在下，故曰「不橈乎下也」。</span>
</div>
<div class="fenduan">
<p class="em">九五。枯楊生華，老婦得其士夫，无咎无譽。<span class="jiazhu">虞翻曰：陽在五也。夬三月時，周之五月。「枯楊<span class="jiaozhusup" href="javascript:;">潘校：「楊」，原本作「陽」，據陳校本正。
	</span>」得澤，故「生華」矣。「老婦」謂初。巽爲「婦」，乾爲「老」，故稱「老婦」也。「士夫」謂五。大壯震爲「夫」，兑爲「少」，故稱「士夫」。五過二使應上，二過五使取初。五得位，故「无咎」。陰在二「多譽」，今退伏初，故「无譽」。體姤淫女，故「過以相與」，使應少夫，象曰「亦可醜也」。舊説以初爲「女妻」，上爲「老婦」，誤矣。馬君亦然。荀公以初陰失正當變，數六爲「女妻」。二陽失正，數九爲「老夫」。以五陽得正位不變，數七爲「士夫」。上陰得正，數八爲「老婦」。此何異俗説也。悲夫學之難。而以初本爲小，反以上末<span class="jiaozhusup" href="javascript:;">潘校：「末」，原本作「未」，據陳校本正。
	</span>爲老，後之達者，詳其義焉。</span></p>
<span class="jiazhu"><span class="yinwen">疏</span>陽在五時爲夬，于夏爲三月，于周爲五月。夬時「枯楊<span class="jiaozhusup" href="javascript:;">潘校：「楊」，原本作「陽」，據陳校本正。
	</span>得澤，故生華矣」。五爲「楊」，猶四爲「棟」，皆兑上反下爲巽也。巽「長女」，象已嫁爲「婦」，故「老婦謂初」，「巽爲婦」也。巽入乾體，初亦稱「老」，故「乾爲老」，「稱老婦也」。「士夫謂五」者，旁通大壯震「長男」爲「夫」，大過兑「少女」爲「少」，「故稱士夫」。五本應二，今過二使應上。二本應五，今過五使取初。五得正位，「故无咎」。陰在二得位，「故多譽」。今巽爲退伏居初，「故无譽」。初體姤象「淫女」，過四相與，使應五少夫，故象曰「亦可醜也」。馬與舊説，取一卦之義，以初爲「女妻」，上爲「老婦」。荀氏之義，六爲老陰而稱「女妻」，八爲少陰而稱「老婦」。但以數多少爲老少，于理有乖，故虞君同之俗説而不用也。</span>
</div>
<div class="fenduan">
<p class="em">象曰：「枯楊生華，何可久也。老婦士夫，亦可醜也。<span class="jiazhu">虞翻曰：乾爲「久」。枯而生華，故「不可久也」。婦體姤淫，故「可醜也」。</span></p>
<span class="jiazhu"><span class="yinwen">疏</span>繫上曰「有親則可久」，謂乾也，故「乾爲久」。楊已枯而復生華，故「不可久也」。初爲「老婦」，初體姤，「姤女壯」，鄭氏謂「壯健以淫」，故云「婦體姤淫」，「亦可醜也」。</span>
</div>
<div class="fenduan">
<p class="em">上六。過涉滅頂凶，无咎。<span class="jiazhu">虞翻曰：大壯「震爲足」，兑爲水澤。震足没水，故「過涉」也。頂，首也。乾爲「頂」。頂没兑水中，故「滅頂凶」。乘剛，咎也。得位，故「无咎」。與「滅耳」同義也。</span></p>
<span class="jiazhu"><span class="yinwen">疏</span>旁通大壯，故「大壯震爲足」。體「兑爲澤」，坎水半見，故「爲水澤」。風俗通曰「涉始于足，足率長十寸，十寸則尺，一躍三尺，法天地人，再躍則涉」。後漢書趙典傳所謂「一爲過，再爲涉<span class="jiaozhusup" href="javascript:;">潘校：「涉」，原本作「躍」，據陳校本正。
	</span>，三而弗改，滅其頂凶」，謂至上也。尋「涉」從水從步。步長六尺，以長爲深，則涉深六尺，震足没水，故「過涉」者，涉者之過也。釋言「顛，頂也」。故云「頂，首也」。乾爲首，故「爲頂」，五互乾首，上則「頂」也。頂没兑澤中，是乾没于陰，故「滅頂凶」。上乘四剛，當有咎。以六居上，陰得其位，故「无咎」。「與『滅耳』同義」者，噬嗑上九，坎水自下没上，故曰「滅耳」與「滅頂」相似。噬嗑由否之泰消息卦，否上不反，坤弑父弑君，故曰「何校滅耳，凶」。此本大壯，陰傷陽。五已之初，而上陰滅乾，故凶。與「滅耳」同義。然大過之時，坤生乾没。上妻二生子，得位續陰，非其咎也。愚案：自初至五，全體象巽。巽爲草木，柔爻象草，故初言「茅」。剛爻象木，故二三四五言「楊」言「棟」。至上兑澤始成，故言「滅」。「滅木」「滅頂」，皆謂上也。</span>
</div>
<div class="fenduan">
<p class="em">象曰：「過涉之凶，不可咎也。」<span class="jiazhu">九家易曰：君子以禮義爲法，小人以畏慎爲宜。至于大過之世，不復遵常，故君子犯義，小人犯刑，而家家有誅絶之罪，不可究也。大過之世，君子遜遯，不行禮義，謂當不義則争之，若比干諫而死是也。桀紂之民，可比屋而誅，上化致然，亦不可咎。曾子曰「上失其道，民散久矣。如得其情，則哀矜而勿喜」，是其義也。</span></p>
<span class="jiazhu"><span class="yinwen">疏</span>「曾子曰」至「勿喜」，論語文。此以「君子犯義，小人犯刑」爲「過涉」，不應經義。王弼注云「志在救時，故不可咎」。蓋喻仗節死義之臣，行雖過而理无害。若所云「比干諫而死」之類，得其解矣。</span>
</div>
</div></body></html>