<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>周易集解序</title></head><body><div id="text">
<div class="section" id="title-0"><h2>
周易集解序</h2></div>
<p class="em2" id="online_toc_0">敍曰：元氣絪緼，三才成象。<span class="jiazhu">〔<span class="yinwen">疏</span>謂“在天成象”也。〕</span>神功浹洽，八索成形。<span class="jiazhu">〔<span class="yinwen">疏</span>謂“在地成形”也。〕</span>在天則日月運行，潤之以風雨。在地則山澤通氣，鼓之以雷霆。<span class="jiazhu">〔<span class="yinwen">疏</span>漢書五行志“雷于天地爲長子，二月出地，八月入地”，故此以雷霆屬之地也。〕</span>至若近取諸身，四支百體合其度。<span class="jiazhu">〔<span class="yinwen">疏</span>若“乾爲首”之類是也。〕</span>遠取諸物，森羅萬象備其工。<span class="jiazhu">〔<span class="yinwen">疏</span>如説卦所載是也。〕</span>陰陽不測之謂神，一陰一陽之謂道。範圍天地而不過，曲成萬物而不遺。仁者見之以爲仁，知者見之以爲知，百姓日用而不知，君子之道鮮矣。斯乃顯諸仁而藏諸用，神无方而易无體。<span class="jiazhu">〔<span class="yinwen">疏</span>皆繫上文。〕</span>巍巍蕩蕩，難可名焉。<span class="jiazhu">〔<span class="yinwen">疏</span>以上言未有八卦之前，故云“巍蕩難名”也。〕</span>逮乎天尊地卑，君臣位列。<span class="jiazhu">〔<span class="yinwen">疏</span>謂乾、坤也。〕</span>五運相繼，父子道彰。<span class="jiazhu">〔<span class="yinwen">疏</span>謂六子也。〕</span>震、巽索而男女分，咸、恆設而夫婦睦。人倫之義既闡，家國之教鬱興。<span class="jiazhu">〔<span class="yinwen">疏</span>此即序卦所云“有男女，然後有夫婦。有夫婦，然後有父子。有父子，然後有君臣。有君臣，然後有上下。有上下，然後禮義有所錯”是也。〕</span>故繫辭云：“古者庖犧氏王天下也，始畫八卦，以通神明之德，以類萬物之情。作結繩而爲网罟，以佃以漁，蓋取諸離。庖犧氏没，神農氏作。斲木爲耜，揉木爲耒。耒耨之利，以教天下，蓋取諸益。日中爲市，致天下之人，聚天下之貨，交易而退，蓋取諸噬嗑。神農氏没，黄帝、堯、舜氏作。通其變，使人不倦。神其化，使人宜之。刳木爲舟，剡木爲檝。舟檝之利，以濟不通，蓋取諸涣。服牛乘馬，引重致遠，蓋取諸隨。古者穴居而野處，後代聖人易之以宫室，蓋取諸大壯。弦木爲弧，剡木爲矢。弧矢之利，以威天下，蓋取諸睽。上古結繩爲政，後代易之書契。百官以理，萬人以察，蓋取諸夬。”故聖人見天下之嘖，而擬諸形容，象其物宜，而觀其會通，以行其典禮。觸類而長之，六十四卦，三百八十四爻，天下之能事畢矣。其旨遠，其辭文，其言曲而中，其事肆而隱。若夫雜物撰德，辨是與非。<span class="jiazhu">〔<span class="yinwen">疏</span>皆上下繫文。〕</span>終日乾乾，夕惕若厲。<span class="jiazhu">〔<span class="yinwen">疏</span>本乾九三。〕</span>無有師保，如臨父母。<span class="jiazhu">〔<span class="yinwen">疏</span>繫下文。〕</span>自天祐之，吉无不利者也。<span class="jiazhu">〔<span class="yinwen">疏</span>大有上九爻辭。〕</span>至於損以遠害，<span class="jiazhu">〔<span class="yinwen">疏</span>繫下文。〕</span>説以先之。<span class="jiazhu">〔<span class="yinwen">疏</span>謂“説以先民”。〕</span>定其交而後求，安其身而後動。履和而至，謙尊而光。能説諸心，能研諸慮。是故君子居則觀其象而玩其辭，動則觀其變而玩其占。蓍之德圓而神，卦之德方以智。探嘖索隱，鉤深致遠，定天下之吉凶，成天下之亹亹，莫善乎蓍龜。神以知來，智以藏往。將有爲也，問之以言。其受命也，應之如響。無有遠邇幽深，遂知來物。故能窮理盡性，利用安身。聖人以此洗心，退藏於密。<span class="jiazhu">〔<span class="yinwen">疏</span>上下繫文。〕</span>自然虚室生白，吉祥止止。<span class="jiazhu">〔<span class="yinwen">疏</span>莊子人閒世“虚室生白，吉祥止<span class="jiaozhusup">潘校：「止」，正文及注原本皆作「至」，據陳校本及莊子人間世正。</span>止”。〕</span>坐忘遺照，<span class="jiazhu">〔<span class="yinwen">疏</span>莊子大宗師“顔回曰‘回坐忘矣’。仲尼蹙然曰‘何謂坐忘’？顔回曰‘墮肢體，黜聰明，離形去智，同于大通，此謂坐忘。’”按：“坐忘遺照”，見韓康伯“陰陽不測之謂神”注。孔疏謂“事出莊子大宗師篇”。然莊子述“顔回坐忘”，實無“遺照”字也。〕</span>精義入神。<span class="jiazhu">〔<span class="yinwen">疏</span>繫下文。〕</span>口僻焉不能言，心困焉不能知。微妙玄通，深不可識。<span class="jiazhu">〔<span class="yinwen">疏</span>以上皆言易之微妙。〕</span>易有聖人之道四焉，<span class="jiazhu">〔<span class="yinwen">疏</span>繫上文。〕</span>斯之謂矣。<span class="jiazhu">〔<span class="yinwen">疏</span>謂“以言者尚其辭，以動者尚其變，以制器者尚其象，以卜筮者尚其占”也。〕</span>原夫權輿三教，<span class="jiazhu">〔<span class="yinwen">疏</span>陶宏景茅山長沙館碑“百法紛湊，無越三教之境”。“三教”謂儒、釋、道。〕</span>鈐鍵九流。<span class="jiazhu">〔<span class="yinwen">疏</span>范甯穀梁序“九流分而微言隱”。漢書藝文志“儒家流出于司徒，道家流出于史官，陰陽家流出于羲和，法家流出于理官，墨家流出于清願官，縱横家流出于行人官，雜家流出于議官，農家流出于農稷之官，小説家流出于稗官”。〕</span>實開國承家脩身之正術也。<span class="jiazhu">〔<span class="yinwen">疏</span>謂易足以始三教而管九流，故爲“開國承家脩身之正術也”。〕</span>自卜商入室，親授微言。<span class="jiazhu">〔<span class="yinwen">疏</span>家語“孔子讀易，至于損、益，喟然而歎。子夏避席而問曰‘夫子何歎’？子曰‘夫自損者，必有益之。自益者，必有缺之。吾是歎也’。子夏曰‘然則學者不可以益乎’？子曰‘非道益之謂也，道彌益而身彌損。夫學者損其自多，以虚受人，故能成其滿。博哉天道，大而必變。凡持滿而能久者，未嘗有也。’子夏曰‘商請志之，而終身奉之’”。按隋書經籍志有子夏易傳二卷，唐志同。中經簿四卷，阮氏七録六卷，陸氏釋文序録三卷。國史志中興書目皆作十卷。然其書，實後人僞託，非出子夏手也。〕</span>傳注百家，緜歷千古，雖競有穿鑿，猶未測淵深。<span class="jiazhu">〔<span class="yinwen">疏</span>謂漢、魏以來，説易之家。其詳具于漢書藝文志、隋書經籍志。〕</span>唯王鄭相沿，頗行于代，<span class="jiazhu">〔<span class="yinwen">疏</span>隋志“鄭玄周易注九卷。王弼周易注六卷。”〕</span>鄭則多參天象，王乃全釋人事。<span class="jiazhu">〔<span class="yinwen">疏</span>鄭氏多尚象數，王氏專言名理。〕</span>且易之爲道，豈偏滯於天人者哉。致使後學之徒，紛然淆亂，各修局見，莫辨源流。天象遠而難尋，人事近而易習。<span class="jiazhu">〔<span class="yinwen">疏</span>王應麟鄭氏周易注序“康成注易九卷，多論互體。以互體求易，左氏以來有之”。王弼尚名理，譏互體。江左鄭學與王學並立。荀崧謂“康成書根源。顔延之爲祭酒，黜鄭置王。”齊陸澄詒王儉書云“易自商瞿之後，雖有異家之學，同以象數爲宗。數年後，乃有王弼之説”。王濟云“弼所誤者多，何必能頓廢先儒。今若宏儒，鄭注不可廢。河北諸儒，專主鄭氏。隋興，學者慕弼之學，遂爲中原之師”。又王儉曰“易體微遠，實貫羣籍。施、孟異聞，周、韓殊旨。豈可專據小王，便爲該備？依舊存鄭，意謂可安”。〕</span>則折楊黄華，嗑然而笑。<span class="jiazhu">〔<span class="yinwen">疏</span>莊子天地篇“大聲不入于里耳。折柳皇荂，則嗑然而笑”。“皇荂”亦作“黄華”。〕</span>方以類聚，<span class="jiazhu">〔<span class="yinwen">疏</span>繫上文。〕</span>其在茲乎。<span class="jiazhu">〔<span class="yinwen">疏</span>隋書“鄭康成、王弼二注，梁、陳列于國學。齊代惟傳鄭義，至隋王注盛行，鄭學寖微，今殆絶矣”。以上言鄭廢王興，以起下文作集解之意也。〕</span>臣少慕玄風，遊心墳籍。歷觀炎漢，迄今巨唐。采羣賢之遺言，議三聖之幽嘖，集虞翻荀爽三十餘家。<span class="jiazhu">〔<span class="yinwen">疏</span>凡三十五家。一子夏，已見。一孟喜。漢書“孟喜字長卿，東海蘭陵人”。藝文志有“孟喜周易章句二篇”，又“周易灾異十一篇”。一焦延壽。漢書“延壽字贛，梁人”。隋書經籍志有“焦氏易林十六卷，易林變占十六卷”。易林存，變占佚。今隨卦所采一條，不見易林，當屬變占中語也。一京房。漢書“京房字君明，東郡頓邱人”。漢志有“京房易傳十一篇”。七録有“章句十卷”。隋志又有“錯卦妖占占事<span class="jiaozhusup">潘校：「占事」，隋志作「周易占十二卷」。</span>守林飛候，及飛候六日七分四時候混沌委化逆刺占灾異”。馬氏通攷又有“易傳積算法雜占條例”等書。今所采者，大抵皆章句中語也。一馬融。後漢書“馬融字季長，扶風茂陵人。注孝經、論語、詩、易、三禮、尚書”。七録有“馬融周易注一卷”。釋文序録新、舊唐書作“章句十卷”。一鄭玄。後漢書“鄭玄字康成，北海高密人。注周易”。七録有“鄭玄周易注十二卷”，舊唐書同。隋志作“九卷”。釋文序録新唐書作“十卷”。一荀爽。後漢書“爽字慈明，一名諝，潁川潁陰人。著禮易傳詩傳尚書正經春秋條例”。隋志有“荀爽周易注十卷”，新、舊唐書作“十卷”。一九家易。隋志有九家易解。陸德明曰“荀爽九家集注十卷，不知何人集。所稱荀爽者，以爲主故也。其序有荀爽、京房、馬融、鄭玄、宋衷、虞翻、陸績、姚信、翟子玄。注内又有張氏、朱子，並不詳何人”。一劉表。後漢書“劉表字景升，山陽高平人，魯恭王之後也”。隋志有“劉表周易章句五卷”，新、舊唐書同。中經簿録作“易注十卷”，七録作“九卷”，“目録一卷”。一宋衷。陸德明曰“衷字仲子，南陽章陵人”。隋志“梁有漢荆州五業從事宋衷，注周易十卷，亡”。七録新、舊唐書同，釋文序録作“九卷”。一王肅。魏志“肅字子雍”。陸德明曰“東海蘭陵人”。隋志有“王肅周易注十卷”，崇文總目作“十一卷”。一王弼。陸德明曰“弼字輔嗣，山陽高平人。注易上下經六卷，作易略例一卷”。隋志亦作“六卷”，七録作“十卷”。一何晏。册府元龜“何晏撰周易私記二十卷，周易講説十三卷”。一虞翻。吴志“虞翻字仲翔，會稽餘姚人”。隋志有“虞翻周易注九卷，易律曆一卷，周易集林一卷”。七録有“周易日月變例六卷”。一陸績。吴志“績字公紀，吴郡吴人。注周易”。隋志有“陸績周易注十五卷，注京氏易一卷”。一姚信。阮孝緒曰“姚信字元直，吴興人”。陸德明曰“信字德祐”。隋志有“姚信周易注十卷”。一翟玄。九家易作翟子玄。陸德明曰“子玄不詳何人，爲易義”。一韓康伯。晉書“韓伯字康伯，潁川長社人”。隋志有“康伯繫辭注三卷”。一向秀。晉書“向秀字子期，河内懷人”。釋文序録云“秀爲易義”。一王廙。晉書“王廙字世將，丞相導從弟”。隋志有“王廙周易注三卷”，七録作“十卷”，釋文序録作“十二卷”。作“三卷”者，蓋殘闕本也。一張璠。陸德明曰“璠，安定人。東晉祕書郎參著，作集解十二卷”。七志有“張璠周易集解十卷”，隋志“八卷殘闕”，新舊唐書仍云“十卷”，又“略論一卷”。一干寶。晉書“干寶字令升，新蔡人。注周易”。隋志有“干寶周易注十卷，周易爻義一卷，周易問難二卷，周易玄品二卷”。七録有“周易宗塗四卷”。一蜀才。顔之推曰“姓范氏，名長生，自稱蜀才”。隋志<span class="jiaozhusup">潘校：「志」下湖北叢書本有「有」字。東里山人按：叢書集成初編本無「有」字，待校。</span>“蜀才周易注十卷”。一劉瓛。南史“劉瓛字子珪，沛郡人”。隋志有“劉瓛周易乾坤義一卷”。七録有“周易四德例一卷”，又有“周易繫辭義疏”。一沈驎士。南齊書“驎士字靈禎，吴興武康人。著周易兩繫”，又云“注易經”。一伏曼容。南史“伏曼容字公儀，平昌安丘人。爲周易集解”。七録有“伏曼容周易注八卷”，唐志有“周易集林十二卷”。一姚規。隋志有“姚規周易注七卷”。一崔覲。隋志有“崔覲周易注十三卷”。一盧氏。隋志有“盧氏周易注十卷”。一何妥。北史“何妥字棲鳳，西城人。撰周易講疏三卷”，隋志作“十三卷”。一王凱沖。唐志有“王凱沖周易注十卷”。一侯果，有“集説”。惟朱仰之及彭城蔡景君無攷。一孔穎達。新唐書“孔穎達字沖遠，冀州衡水人”。舊唐書志有“孔穎達等周易正義十四卷”，新唐志作“十六卷”。一崔憬。據大衍章注云“崔氏探玄，病諸先達”，是崔氏著有“周易探玄”也。〕</span>刊輔嗣之野文，補康成之逸象。<span class="jiazhu">〔<span class="yinwen">疏</span>王氏專言名理，流于老、莊，故“刊輔嗣之野文”。鄭氏多尚象數，猶存古義，故“補康成之逸象”。〕</span>各列名義，共契玄宗。先儒有所未詳，然後輒加添削。每至章句，僉例發揮。俾童蒙之流一覽而悟，達觀之士得意忘言。當仁既不讓於師，論道豈慚於前哲。至于卦爻彖象理涉重玄，經注文言書之不盡，别撰索隱。<span class="jiazhu">〔<span class="yinwen">疏</span>其書不傳，諸家亦未著録。〕</span>錯綜根萌，音義兩存，詳之明矣。其王氏略例，<span class="jiazhu">〔<span class="yinwen">疏</span>隋書“周易略例一卷”。此書卷末，今亦未刊。〕</span>得失相參，采葑采菲，無以下體，仍附經末，式廣未聞。凡成一十八卷，<span class="jiazhu">〔<span class="yinwen">疏</span>或作“一十卷”，新唐書作“集注周易十七卷”，中興書目通攷作“十卷”。〕</span>以貽同好。冀將來君子，無所疑焉。祕書省著作郎<span class="jiazhu">〔<span class="yinwen">疏</span>朱睦㮮曰“鼎祚，資州人。仕唐爲祕閣學士，以經術稱于時。及閲唐列傳及蜀志，俱不見其人”。又袁桷清容居士集有“資州李鼎祚讀書臺”。〕</span>臣李鼎祚序。<span class="jiazhu">〔<span class="yinwen">疏</span>中興書目“集解十卷，唐著作郎李鼎祚集三十餘家，凡十七篇，其所取荀、虞之説爲多”。中興藝文志“李鼎祚易宗鄭康成，排王弼”。晁公武郡齋讀書志“鼎祚集解取序卦各冠雜卦之首。其序云‘刊輔嗣之野文，補康成之逸象’，蓋宗鄭學者也”。陳振孫直齋書録解題“隋唐以前易，諸家書逸不傳者，賴此書猶見其一二，而所取于荀、虞者尤多”。〕</span></p>
</div></body></html>